---
title: ''
---

### I–II–III–IV–V–VI

  

— — —

### VII

  

Čím míň jsme uchváceni ženou,  
tím více se jí líbíme.  
Tím lehčeji v síť nastraženou  
ji lstivým slovem chytíme.  
Dřív chladnokrevný rozvrat mravů  
se v erotice hlásil k právu  
bez lásky žíti rozkošem.  
Sám do světa to hlásal všem.  
Zábava, hodná opičáků,  
v níž vážně zhlížíval se svět  
vychvalovaných zašlých let.  
Však sláva Lovelaců je v prachu,  
podpatky rudé zmizely  
a paruky jich v skříni tlí.

### VIII

  

Kdo syt by nebyl řeči lstivé,  
jež chválí a zas haní hned?  
Kdo vykládat si dá, co dříve  
už dávno naučil ho svět?  
Výčitky tytéž slýchat zase  
a předsudky, k nimž sotva zná se  
třináctileté děvčátko,  
zas a zas kárat nakrátko!  
Kdo bez únavy snášet sved by  
vzdechy a hrozby, lživý strach  
a sáhodlouhých listů pach,  
prstýnky, slzy, klepy, kletby,  
matek a tetek strážný čich,  
manželů přízeň únavných?

### IX

  

Tak sníval často Evžen v bdění.  
Byl za dob první mladosti  
obětí bouřných poblouznění  
a vášní do bezuzdnosti.  
V života klínu měkce chován,  
čím býval včera očarován,  
dnes rozčarovalo ho, žel.  
I touhy spěch ho omrzel,  
i úspěch, který v letu sklízel.  
V tichu i hluku jako stroj  
mu do duše hřměl nepokoj,  
i léčil smíchem nudy svízel.  
Tak ubil osm krásných let,  
života nejsvěžejší květ.

### X

  

Už krásky nemiloval, ale  
lhostejným poutníkem se stal.  
Nechtěla — bez žalu šel dále,  
zradila — jen si zazpíval.  
Hrál lásku, cítě nudu v skrytu,  
opouštěl ženy bez soucitu,  
nemaje za nic přízeň, hněv.  
Salonů omrzelý lev  
tak k svému _whistu_ jezdí denně,  
rozšafně nad kartami bdí,  
pak klidně domů odjíždí,  
když lehl si, spí nerušeně  
a zrána ještě sotva ví,  
kam navečer se vypraví.

### XI

  

Když Tánin list však držel v ruce,  
Oněgin živě dojat byl.  
Nad slovy vydechlými v muce  
v roj myšlenek se pohroužil.  
Jak obraz Tánin zapomněti,  
vzhled unylý, tvář s bledou pletí;  
v nevinný, konejšivý sen  
ho ukolébal dopis ten.  
A snad že na tu chvíli snivou  
v něm po lásce se vzkřísil hlad.  
On ale nechtěl oklamat  
tu čistou duši důvěřivou.  
Teď v alej snad vás vésti smím,  
kde Taťána se sešla s ním.

### XII

  

Dvě minuty tak stáli němi,  
až Evžen s vážným pohledem  
promluvil k Táně: „Psala jste mi,  
nezapírejte. Četl jsem  
ty důvěřivé vaše řádky,  
ten projev lásky, čistý, sladký;  
jsem vaší upřímnosti rád;  
cit, jejž jsem dávno nechal spát,  
jste ve mně rozezněla věru.  
Ne, nehodlám vám lichotit,  
a stejně upřímný chci být  
jak vy. Důvěru za důvěru.  
Má zpověď spojena je s tím.  
A buďte dobrým soudcem mým.

### XIII

  

Kdybych svůj život uzavříti  
v kruh domácnosti jednou snil,  
kdyby mi otcem, mužem býti  
příznivý osud nařídil,  
kdyby mnou na chvíli jen, drahá,  
plul obraz rodinného blaha,  
jen s vámi, věřte, chtěl bych žít,  
jen u vás hledal bych svůj klid.  
To pravdou bez fráze je vskutku:  
našel bych dávný ideál  
a vás jen, vás jen bych si vzal  
za družku dní svých, svého smutku,  
jak záruku, že hoden vás,  
bych šťasten snad… být mohl zas!

### XIV

  

Mé štěstí? Listu podobá se,  
jejž ve vichřici trousí kmen.  
Jsem ztracen, Bože, vaší kráse  
i lásce… jsem vás nehoden.  
Manželství se mnou zlem by bylo,  
žal oběma by připravilo.  
A třeba miloval bych vás,  
zvyk odcizil by mě a čas;  
plakala byste — a co zmůže  
v mém srdci ženských slzí proud,  
než v zběsilost je uvrhnout?  
I posuďte jen, jaké růže  
by asi Hymen po času  
nám nadlouho vplet do vlasů.

### XV

  

Je hroznější věc v světě celém  
než dům, kde žena zklamaná  
se denně trápí nad manželem,  
v své samotě jak prodaná?  
Kde nudný muž, ač váží si jí,  
přec s hněvem k osudu ji míjí,  
vždy němý a vždy nasupen,  
vždy zlý a chladně žárliv jen?  
A po takovém muži vy jste  
toužila ve své čistotě,  
když planoucí své prostotě  
jste oddala se ve svém listě?  
Což osud neblahý by byl  
vám úděl tento přisoudil?

### XVI

  

V mé duši povadlo snů kvítí.  
Je po jaru a naději.  
Rád jako sestru chci vás míti,  
a snad, snad ještě něžněji.  
Jste mladá. Mládí zapomíná.  
Po prchlé touze přijde jiná,  
sen nový s novou nadějí.  
Tak s každým jarem vracejí  
se na loňský strom jeho listy.  
Toť věčná pravda, věčná lež.  
Zas překvapí vás láska, než…  
na uzdě držte cit svůj čistý,  
ne každý pochopí jak já,  
a nezkušenost bývá zlá.“

### XVII

  

Tak mluvil. Vítr hučel v boru.  
V slz závěji a uštvaná,  
bez dechu téměř, bez odporu  
mu naslouchala Taťána.  
Podal jí ruku. Teskně, němě,  
či _mechanicky_, říc chce se mně,  
se opřela a hlavinku  
sklonila ještě trošinku  
do tmy, jež temnější se stává.  
A přišli spolu. Pokud vím,  
nikdo to nevytýkal jim.  
Máť selská svoboda svá práva,  
jimž právě tak se těšívá  
jak pyšná Moskva hýřivá.

### XVIII

  

Kdo z vás by nesouhlasil se mnou,  
že Evžen velmi šlechetně  
a družně jednal s Táňou jemnou,  
že projevil tu opětně  
vznešenost svého charakteru,  
ač dobrou nitku na něm věru  
klepaři sotva nechali.  
Čest potajmu mu trhali  
i přátelé i nepřátelé —  
a oba ústy jedněma.  
Odpůrce každý v světě má,  
však přátel střež nás, Bože, cele!  
Co jenom já jich vždycky měl!  
Jak bych si na ně nevzpomněl.

### XIX

  

Jak ne! Však nechme černé ovce  
těch myšlenek spát zaklety!  
Připomínám jen — _v uvozovce_ —  
že není hnusné klevety,  
v podkroví lhářem porozené  
a světskou luzou zpečetěné,  
že není potměšilosti,  
jež letí městem v tajnosti,  
která by dál z úst přítelových  
nelétla stokrát tam a sem,  
vždy, to se ví, jen omylem  
a žertem dále do úst nových.  
Vždyť je váš přítel jediný,  
vždyť vás má rád… jak z rodiny.

### XX

  

Hm, hm… čtenáři blahorodí,  
je zdráva vaše rodina?  
Dovolte: snad se právě hodí,  
by pověděl vám ten, kdo zná,  
co _příbuzní_ nám znamenají  
a jakou vlastně roli hrají:  
My vlídní musíme k nim být  
a s láskou z duše té je ctít,  
a jak je zvykem v svátků toku,  
na Boží hod k nim přijíti  
neb po poště je zdraviti,  
by po celičký zbytek roku  
si na nás nepomyslili…  
A dlouhých let se dožili!

### XXI

  

Víc slíbí láska něžných paní  
než příbuznost a přátelství.  
K ní práva svoje muži chrání,  
i když jim nad hlavami hřmí.  
Nu ovšem. Jenže vítr módy  
a rozmar, jejž má od přírody,  
společnost, její mínění…  
A dáma hned se promění.  
I víme též: co manžel míní,  
že ctnostné manželky má cit  
nezbytně v stálé úctě mít;  
rázem je konec s přítelkyní:  
a znenadání, snad to znáš —  
si hraje s láskou satanáš.

### XXII

  

Koho mít rád? A komu věřit?  
Kdo nevrhá k nám zrady stín?  
Kdo dle tvé míry bude měřit  
každičké slovo, každý čin?  
Kdo klepy o nás neroznáší?  
Kdo něhy pln je k bídě naší?  
Kdo odpouští nám slabosti?  
Kdo neznudí nás ve zlosti?  
Oh, lovče přeludného stínu!  
Vzal vítr všecku námahu.  
Mít sebe rád měj odvahu,  
vážený čtenáři mých splínů,  
vzor hodný sama sebe — chceš?  
Nic pěknějšího nenajdeš.

### XXIII

  

Lze zcela lehko uhodnouti,  
co schůzka měla vzápětí.  
Blouznivá láska, jež se hroutí,  
nemůže nic, než trpěti,  
než drtit duši oklamanou  
vášněmi, jež jen černěj planou  
v snech dívčiných. A Taťána  
teď neusíná do rána;  
ve zdravém těle marně brání  
se smutku smích a dívčí klid,  
pryč radost je, ten tam dní svit,  
a hasne mládí milé Táni.  
Tak jitro, sotva zrozené,  
stín bouře do tmy zažene.

### XXIV

  

Žel, třikrát žel, Taťána vadne;  
a bledne v mrtvém mlčení.  
Nic nezčeří jí oči chladné,  
nic vlny duše nezpění.  
Sousedé vážně hlavy kloní:  
Čas manžela už najít pro ni…  
dí v starostlivém souhlase.  
Však dosti! Mám už na čase  
vám rozveselit fantazii  
šťastnější lásky obrazem.  
Chtě nechtě ale smuten jsem,  
vždyť s Táňou její bolest žiji;  
i sečkejte… jen chvíli snad…  
vždyť mám ji tolik, tolik rád.

### XXV

  

Den za dnem přitahován dále  
půvabem mládí Olžina,  
dal Lenskij svobodě své vale  
a sám si pouta připíná.  
Je věčně s ní. A v okna tmící  
se dívá, sám s ní ve světnici.  
V sad, za ruku se držíce,  
jdou zrána skládat kytice.  
Však nemyslete; stydlivý je,  
a tenkrát jen si troufá hrát  
s pramínkem vlasů, který spad  
ze snědé milenčiny šíje,  
a líbat její sukně lem,  
když povzbudí ho úsměvem.

### XXVI

  

Též někdy, Olgu lesem vodě,  
Vladimír román rozbalí,  
v němž mravný autor o přírodě  
ví víc než básník Ataly.  
I v něm však dvě, tři, čtyři stránky,  
kde líčí autor radovánky,  
jež děvčatům se nesluší,  
přeskočil, rudý po uši.  
Zas někdy v koutku pěkně sami  
nad šachovnicí sedali  
a s hlavou v dlaních bádali  
nad záhadnými figurkami.  
A on tak roztržitě hrál,  
že vlastní věž si někdy bral.

### XXVII

  

I když se potom domů vrátí,  
zas Olgou jen se zabývá.  
Nad jejím albem čas si krátí,  
kresbami stránky pokrývá:  
tu vesničkou, tu parkem stinným,  
náhrobkem, chrámem Kypridiným,  
či opět lyrou s hrdličkou,  
kolorovanou celičkou.  
Též vzpomínky však psáti umí  
pod cizích lidí podpisy  
a něžný veršík složí si  
jak němý památník své dumy,  
sled milostného zasnění,  
jež od dávna se nemění.

### XXVIII

  

Vždyť znáte slečen ze vsi alba,  
kde počmárán je každý list,  
kde dole citát, nad ním malba,  
kde city přítelkyň lze číst.  
Na štíru jsouce s pravopisem,  
verš všelijaký vepsaly sem,  
vždy zkomolený, to se ví,  
na věčnou paměť přátelství.  
Na první stránce připomínka:  
_Qu’écrivez-vous sur ces tablettes?  
_A podpis: _t. à. v. Annette_.  
A na poslední chytrá zmínka:  
_„Víc nežli já kdo má tě rád,  
zkus pode mne se podepsat.“_

### XXIX

  

Tu najdeš všude bez výjimky  
dvou srdcí v ohni podobu;  
květ vedle další připomínky  
o lásce, věrné do hrobu;  
i nějaký bard od armády  
verš zlomyslný mívá tady.  
V ta alba, nač se nepřiznat,  
i já jsem kdysi psával rád,  
vždy maje přesvědčení plné,  
že vroucí moje plácání  
si najde vlídné uznání  
a nikdo v snaze zlomyslné  
nebude vážně rozjímat,  
zda dovedl jsem vtipně lhát.

### XXX

  

Však vy, luxusní památníky  
z čertovské bibliotéky,  
jež naše módní veršovníky  
budete týrat na věky,  
vy všechny, ozdobené lehce  
Tolstého divotvorným štětcem,  
vy, do nichž Baratynskij psal —  
chci, aby Boží hrom vás vzal!  
Když vidím elegantní dámu  
svůj in-quarto mi podávat  
a od srdce hned psal bych rád  
hrst potměšilých epigramů,  
já, jehož zlostí čert by vzal,  
jí mám teď psáti madrigal!

### XXXI

  

Lenskij ho ovšem nenapíše  
v památní knížky Olžiny.  
Muž, který samou láskou dýše,  
je na vtip příliš nevinný.  
Ať Olga mluví, sedí tiše,  
ať pohne se, on o všem píše:  
a z pravdy, jež nic nestírá,  
proud elegií vyvírá.  
I v tobě, Jazykove, žije  
týž okřídlený srdce vzruch,  
opěváš — koho, ví jen Bůh,  
a sebrané tvé elegie  
ti půjdou někdy v příštích dnech  
za svědky o tvých osudech.

### XXXII

  

Zde tiše! Pozor na kritiky!  
Tu jeden přísně káže nám  
zaškrtit elegické vzlyky  
a dát se k jiným končinám.  
A křičí: „Nechte pláče, braši,  
ve vašich verších věčně straší  
_stesk minulosti, dávný žal:  
_Už dosti! Změňte ideál!“  
— Máš pravdu. Hledej s námi tedy  
škrabošku, kinžál, polnici,  
myšlenek mrtvě ležící  
kapitál probuď z jeho bědy.  
To myslíš?“ — „Kdež! Co za nápad!  
Pánové, ódy máte psát,

### XXXIII

  

jak psávali v čas zašlé módy,  
hrdinným, mocným úhozem…“  
— Jak? Jenom triumfální ódy?  
Toť pěšky jako za vozem.  
Mlč! Vzpomeň si na Dmitrijeva,  
jak jeho satira se hněvá  
na dovedného psavce ód!  
A že ti ten je obzvlášť vhod!? —  
„Vše v elegii nic je pouhé,  
cíl její prázdný, žalný je.  
A óda vždy ji přebije  
svou vznešeností…“ Moh bych dlouhé  
vést spory, líp však mlčet jest.  
Nač sváry století dvou vést?

### XXXIV

  

I svobody i slávy žádal  
si Lenskij, v snách se toulaje.  
I byl by jistě ódy skládal —  
jen kdyby Olga četla je.  
Když teskný básník v stínu listí  
své plody smí své milé čísti  
— stává se to kdy, poeto? —  
prý nejkrásnější dar je to.  
A jak by nebyl šťasten v lásce  
ten skromný milovník, když čte  
zamilované písně své  
své unylé a milé krásce —  
byť mezitím ta spanilá  
bůhvíkam v duchu bloudila.

### XXXV

  

Já ovšem každé snů svých pláně,  
svých harmonických hříček vzlet  
jsem zvyklý číst jen staré ňáně,  
mé přítelkyni z dětských let.  
Když oběd dobře nedělá mi  
a náhodou jde ke mně známý,  
i toho zkouším uspati  
svou tragédií. Nevrátí  
se dlouho pak. Když v chvíli plaché  
se toulám nad jezerem svým  
a stesku pln jsem, hledám rým,  
vylekám vždycky hejno kachen,  
jež nechtějíce slyšeti  
zvuk sladkých strof, hned odletí.

### XXXVI

  

— — —

### XXXVII

  

Nu dost! Vraťme se k Evženovi!  
Jen trpělivost, prosím vás.  
Má báseň dopodrobna poví  
vám teď, co dělal všechen čas  
náš anachoreta. Však hleďme:  
den co den v létě vstával k sedmé  
a v lehkém ranním šatě svém  
zamířil k říčce pod vrchem.  
Tam, napodobě pěvce Lary,  
Hellespont tento přeplaval,  
načež si ke snídani vzal  
svůj špatný žurnál, trochu starý,  
a oblékal se…

### XXXVIII

  

— — —

### XXXIX

  

Dost knih a spánku, toulky zdravé,  
stín lesa, bystřin zurčení,  
pak úsměv selské dívky hravé,  
jež polibek včas ocení,  
kůň ohnivý, jenž zná však pána,  
k obědu jídla nepřebraná  
a láhev vína bílého,  
samota, ticho. Vizte ho —  
toť Oněginův život ryzí;  
jemu se oddal jako snu,  
v svém klidu nesčítaje dnů  
krásného léta, jež nám mizí,  
a zapomenul přátel, měst  
i nudy vrtošivých cest.

### XL

  

Karikaturou jižní zimy  
severní naše léto je.  
Jen mihne se a už mlh dýmy  
nám zastřou okna pokoje.  
Nač jeho zdáním klamat sebe?  
Podzimem dýchalo již nebe,  
bez slunce den se krátil již  
a lesů tajuplná tiš  
se v teskném větru obnažila.  
Kraj mizel v šedi, mlhou stlán,  
a pokřik husích karavan  
již táhl k jihu; přiblížila  
se doba nudy, tma a chlad.  
U dvora stál již listopad.

### XLI

  

Sychravé úsvity teď začnou  
mžít polem, v němž šum práce zmlk.  
K silnici s vlčicí svou lačnou  
se plíží potutelně vlk.  
Kůň, vyděšený jeho pachem,  
zařičel pod svým jezdcem strachem,  
a pohodnut jím, dal se v běh.  
Žvýkají krávy ve chlévech,  
neb pastýř je už nevyvede  
a přes rozmoklá strniska  
už sotva na ně zapíská.  
Však v jizbě zpěv — tam dívka přede  
a smolná louč jí zvečera  
přátelsky praská do šera.

### XLII

  

A hle, již mrazem dech se úží,  
květ jinovatky stříbří pláň…  
A čtenář, zvyklý na rým: růži,  
jej přijímá jak nutnou daň.  
Na říčce jako na parketu  
vše leskne se a v bruslí letu  
houf chlapců v běhu zápasí.  
Led pod bruslemi hvízdá si.  
Plout po vodě se husa chystá,  
a po ledu už najednou  
jde kolébavou chůzí svou  
a klouzne, padne dozajista.  
Roj bílých hvězdiček se mih.  
To padá, padá první sníh.

### XLIII

  

Co za dnů těch se dělat sluší?  
Jít na procházku? Z venkova  
teď čiší nuda, jež v tvé duši  
vše v jednotvárnost pochová.  
Snad projíždět se v sedle stepí?  
Vždyť vidět musel by i slepý,  
jak děsí koně kluzký led,  
že nechce dál a nechce zpět.  
Hleď z oken na oblačné čmouhy  
či čti: tu W (alter) Scott, tu Pradt!  
Že ne? Tož do účtů se dát!  
Zlob se či pij — však večer dlouhý  
ti uteče a zítra též —  
tak slavně zimu přežiješ.

### XLIV

  

Evžen jak Childe Harold si veda,  
sotva se líně ráno zved,  
v ledové vaně svěžest hledá,  
a vnořen v poustevny své svět,  
nad životem svým uvažuje,  
a když si tágo nakříduje,  
od dopoledne koulí pár  
prohání přes svůj biliár.  
Když se pak nad ves večer chýlí,  
Oněgin koule zavírá,  
neb na stole se prostírá,  
a Evžen čeká: každou chvíli  
tu může s trojkou Lenskij být.  
Tož rychle na stůl, jíst a pít!

### XLV

  

Od Cliquotky či od Moëtů  
blahoslavené víno hned  
v lahvičce zmrzlé pro poetu  
se staví na stůl, než si sed.  
Jak jiskřívalo Hippokrénou,  
svou lehkou hrou a šumnou pěnou,  
duhovým podobenstvím svým  
mě jímajíc. Já posledním  
svým grošem platíval jsem za ně,  
pamatujete, přátelé?  
A jak tak teklo vesele,  
co hloupostí mi vnuklo maně,  
co bujných veršů, jaký smích,  
co hádek a snů rozkošných!

### XLVI

  

Já poznal však, žaludku mému  
šum pěn že nejde k duhu již.  
A proto přednost _bordeauxskému_  
teď před _šampaňským_ dávám spíš.  
Nesnesu ho již, musím říci,  
neb podobá se milovnici,  
jež oslní a rozdává,  
a prázdná je a svéhlavá.  
Však _Bordeaux_ mi jak přítel slouží,  
jenž je mi vždy i v času zlém  
a všude dobrým soudruhem,  
jenž s námi o bolest, když souží,  
i o prázdeň se rozdělí.  
Buď zdrávo, _Bordeaux_, příteli!

### XLVII

  

Krb přestal praskat; pod popelem  
jen zlatý uhel řeřaví.  
Šum dříví v kouři rozechvělém  
zní elegií doubravy.  
A teplo dýchá. Do komína  
dým dýmek stoupá. Pohár vína  
se ještě perlí ve zraku.  
A roste mlha soumraku.  
(Mám rád ten hovor v šeru zmlklém,  
když vína jsme si zavdali,  
tu chvíli, kterou nazvali  
hodinkou mezi psem a vlkem,  
však proč, to dnes kdo sotva ví.)  
Dvojice přátel rozpráví:

### XLVIII

  

„Co s Taťánou? Co se sousedy?  
Co s ohnivou je Olgou tvou?“  
— Dolej mi ještě naposledy…  
dost, drahý… všichni zdrávi jsou  
a pozdravovat poručili.  
A kterak zkrásněla, můj milý,  
teď ňadra, šíje Olgy mé…  
Dušinka! … jednou musíme  
k nim zajeti. Ty budou rády.  
Jen dvakrát na skok jsi tam byl,  
a třebaže jsi přislíbil,  
teď zavřel jsi se v domě tady.  
A jsem to Honza… nebo spím…  
Vždyť tenhle týden zván jsi k nim. —

### XLIX

  

„Já?“ — Ovšemže ty. Taťána má  
v sobotu svátek. Prosí tě  
i Olinka i matka sama  
a čekají tě určitě. —  
„Tam ale bude asi hostí  
i všelijaké luzy dosti…“  
— Tvá fantazie přepíná.  
Kdo by tam byl? Jen rodina.  
Je to přec příležitost vhodná.  
Pojedeš? — „Dobrá!“ — To jsem rád, —  
a přitom vypil kamarád  
na zdraví sousedčino do dna.  
A začal opět od kraje  
o Olze své: to láska je!

### L

  

Byl šťasten. Již dva týdny pouze,  
a tma manželské ložnice  
odhalí záhy jeho touze  
své tajemství. Oh, tesknice,  
oh, okamžiky opojené,  
v nichž milenec si nevzpomene,  
že za dnů svého manželství  
i o hoři a nudě zví,  
tím strašnější, že netušena.  
My, nepřející rodině,  
v ní zříme trapnost jedině,  
jen román v duchu Lafontaina…  
však chudák Lenskij předurčen  
byl srdcem svým pro život ten.

### LI

  

Byl milován… A dozajista  
v to věřil a tím šťasten byl.  
Blažen, čí víra je tak jistá,  
kdo chladný rozum oblomil  
a vžil se v poklidnou svou něhu  
jak zpitý poutník na noclehu  
či, něžněji, jak motýlek,  
jenž na květ žíznivě se smek;  
však k pláči ten, kdo vše dřív vidí,  
kdo nezná v žití závrati,  
kdo vše na ruby převrátí  
a slovo, pohyb nenávidí,  
čí cit zmrazila zkušenost,  
kdo žil, jsa iluzí všech prost.
