---
title: ''
---

### I

  

Když všiml si, že Lenskij zmizel,  
Oněgin, opět znuděný,  
zatrpkle vedle Olgy sklízel  
radostné ovoce své msty.  
I Olga za ním mrzela se;  
chtěla by s Lenským sedět zase,  
a kotilion tak couravý  
jí mučivě zněl do hlavy.  
Než vše má konec. Večeřeli.  
Pak stlali jim, kde šlo to jen.  
A každý dychtil, unaven,  
už po spánku. A brzo celý  
dům spal. Jen Oněgin jel z vrat  
za pozdní noci domů spát.

### II

  

Vše zklidnilo se. Ze salónu  
v snách chrápe těžký Pusťakov  
s těžkou svou ženou na sto honů.  
Bujanov, Gvozdin, Pětuškov,  
i Fljanov, žaludek ho děsí,  
na židle lehli v jídelně si.  
Na zemi Francouz, ležící  
v kazajce, v staré čepici.  
Děvčata ve světnici Táni  
a Olgy v sen se vnořila.  
Samotna, hledíc do bíla  
měsícem ozářených strání,  
bdí Taťána a dívá se  
do polí v teskném úžase.

### III

  

To jeho vstup, v nějž nedoufala,  
to v jeho očích něhy kmit,  
pozornost k Olze neustálá  
hluboce rozrušily klid  
bolestné duše. Co se dálo?  
A do srdce, jež nechápalo,  
zaťala žárlivost svůj spár.  
Jako by chladných rukou pár  
jí sevřel je. Tou temnou mukou  
Taťána padá v hlubinu,  
z níž šeptá do tmy: „Zahynu,  
však krásná je smrt z jeho rukou.  
Nereptám. Což to pomůže?  
Vždyť štěstí mi dát nemůže.“

### IV

  

Však dál jen, dál! Mých postav sbory  
se rozmnožiti hotoví.  
Pět verst jenom od Krásné Hory,  
vesnice Vladimírovy,  
je živ a zdráv v své poušti dosud  
a filosovsky bere osud  
Zareckij, kdysi bujný pán  
a karbanický ataman,  
sloup party, tribun nad sklenicí,  
teď dobrý však a nevinný,  
svobodný otec rodiny  
a řádný statkář, druhy ctící,  
a dokonce i poctivec.  
Tak vrací se svět k dobru přec!

### V

  

Dřív za statečnost bývala mu  
vzdávána úcta bezhlesá.  
On, pravda, uměl na pět sáhů  
z pistole trefit do esa.  
A nadto: kdysi do šarvátky  
se dostal, ještě z vína vratký,  
a ač byl na mol, statný kůň  
ho shodil bez úhony v tůň.  
I dostal se tak do zajetí  
Francouzům, vzácné rukojmí!  
Regulus nový, božstvo cti,  
zas připraven vše vytrpěti,  
by pít moh u Verryho jen  
tři láhve na dluh den co den.

### VI

  

A jindy zase pro zábavu  
si žerty tropil z hlupáků,  
ba, dovedl i moudrou hlavu  
přivésti do zlých rozpaků.  
Ač pro švandu zas příliš vzletnou  
kolikrát dostal na pamětnou  
a jako hlupák mnohdy pad  
do léčky, kterou jiným klad,  
vždy vesele se uměl hádat,  
i chytrým se i tupým zdát,  
když čas byl, chytře umlkat,  
když čas byl, zlomyslně vpadat,  
štvát mladé druhy častokrát  
a na kord, pistole je hnát,

### VII

  

neb také ke smíru je dovést  
a na večeři s nimi jít  
a lží pak, šprýmem jejich pověst  
neviditelně zostudit.  
Alia tempora! Teď míjí  
(jako žert lásky, podobný jí)  
výbojnost s mládím téměř vždy.  
Jak řekl jsem, můj Zareckij  
ve stínu střemchy, akácie  
jak pravý mudrlant je živ,  
a jako ty, svět opustiv,  
kapustu sází, Horatie,  
chov husí, kachen po ruce  
a děti učí azbuce.

### VIII

  

Nebyl to hlupák. Jeho citů  
si Evžen sotva vážil snad,  
však jeho zdravý rozum v skrytu  
se brzo naučil mít rád.  
Bavila ho ta hlava chytrá,  
když scházeli se. A tak z jitra,  
když Zareckij se objevil,  
se ani příliš nedivil.  
Však Zareckij, ač přítel jeho,  
dnes mnoho řečí nevedl  
a s úšklebkem, jak dovedl,  
mu podal dopis od Lenského.  
Oněgin udiven vzal list  
a pro sebe jej začal číst.

### IX

  

A hle, byla to výzva, pádně  
mu vypovídající boj.  
Uctivě, jasně však a chladně  
zval Lenskij druha na souboj.  
Oněgin přečtl stručné psaní,  
obrátil se a bez váhání  
děl k osudnému poslu jen:  
„Nu co? Jsem _vždycky připraven_!“  
Zareckij vstal a beze slova  
pozdravil Evžena a šel,  
protože doma práci měl.  
Leč Evžen, uváživ vše znova,  
když dávno za dveřmi byl host,  
sám na sebe měl náhle zlost.

### X

  

A právem. Když tak meditoval,  
sám musel přiznat v úděsu,  
že velmi mizerně se choval:  
za prvé neměl na plesu  
házeti v zlomyslnou sázku  
Lenského věrnou, něžnou lásku.  
A za druhé: lze odpustit,  
když básníka sved zbrklý cit,  
vždyť je mu osmnáct let právě.  
Však on, jenž má ho tolik rád,  
se neměl předsudkem dát hnát  
tak lehce jak míč nohou v trávě;  
jak čestný, moudrý člověk moh  
jednat — a ne jak vzteklý hoch.

### XI

  

Vždyť mohl upřímně vše říci  
a nezuřiti jako zvěř.  
To mladé srdce láskou vřící  
měl usmířit. Však beř, kde beř,  
je pozdě, nelze pomoci si…  
A zle je — myslil si — kam vmísí  
se tenhle starý duelant,  
zlý mluvka, pletichářský drant…  
Snad Evžen pohrdáním zhostí  
se jeho vtipů klevetných.  
Jak rozetne však hlupců smích?  
Tak vypadá soud společnosti!  
Náš idol i cti pružina!  
Hle, na čem svět náš spočíná!

### XII

  

Neschopen hněvem sebevlády,  
poeta čeká odpověď.  
Však jeho tlampač už je tady  
a pyšně referuje teď.  
Žárlivec září! Vše jde hladce.  
Měl jenom strach, aby mu zrádce  
neunik z hrsti, buď jak buď,  
a výmluvami aby hruď  
zachránit nechtěl před pistolí.  
Ta bázeň už ho nejitří:  
hned za svítání nazítří  
se sejdou za mlýnicí v poli  
a druh po druhu k rameni  
či v stehno výstřel vymění.

### XIII

  

Svou koketu vždy nenávidět  
se rozhodnul, a nechtěje  
již před soubojem Olgu vidět,  
na slunce vzhléd pln naděje,  
a mávnuv rukou, plný jedu,  
octl se rovnou — u sousedů.  
Zamýšlel Olince vzít klid,  
svým příjezdem ji překvapit,  
však ani zdání: jako dříve  
Olinka z dveří vylétla  
vstříc chudákovi do světla,  
naději podobna jsouc tklivé,  
čiperná, klidná, veselá —  
a proč by býti neměla?

### XIV

  

„Proč jste tak brzo odjel včera?“  
tak znenadání ptala se.  
A v Lenském tála nedůvěra,  
v zmatených citů zápase  
mizela žárlivost jak sněhy  
před tímto zrakem plným něhy,  
před dívkou jasem zalitou,  
před prostou, svěží duší tou…  
I hledí v sladkém zmatku k zemi;  
i vidí: Vždyť mě miluje!  
Pln kajícnosti v duchu je,  
už už by šeptal: Odpusťte mi,  
však beze slov je citů splav:  
je šťasten a je téměř zdráv.

### XVI

  

A Lenskij, do melancholie  
zas ponořiv se, neměl sil  
jí připomenout historie  
z včerejška. Jen si pomyslil:  
Nestrpím, aby bídný zrádce  
lží krásných slov, šeptaných sladce,  
pokoušel srdce, které ctím.  
A já, jen já ji zachráním.  
Nestrpím, aby jedovatý  
červ rozežral stvol lilie.  
A aby, sotva rozvije  
se květ, zas zvad u jeho paty.  
A krátký smysl řečem těm:  
Je čas, že stříleti se jdem.

### XVIII

  

Kdyby byl věděl, jaká rána  
v Tánině srdci hořela!  
A kdyby Táňa, hořem štvaná,  
věděti mohla, věděla,  
že zítra nad hrobů svých stínem  
se střetnou Lenskij s Oněginem,  
snad její láska spanilá  
by oba opět smířila!  
Však náhoda zlá tomu chtěla,  
že nikdo neměl tušení.  
Oněgin kryl se v mlčení,  
Taťána potajmu se chvěla;  
jediná Táňa mohla snad,  
však její bystrozrak už zvad.

### XIX

  

Lenskij byl večer roztržitý.  
Hned zmlklý, veselý byl zas.  
Ten, jemuž Múzy vedou city,  
podléhá dojmům ovšem snáz.  
I usednuv ke klavichordu,  
bral stejný akord po akordu.  
Přes Olgu šeptal do dáli:  
„Jsem přece šťasten, pravda-li?“  
Noc padla však, čas jet. A vroucí  
stesk lásky do srdce mu pad.  
Bušilo, když jí v dlaně klad  
svou ruku, srdce jeho mroucí.  
Hleděla naň. Tak smutný byl.  
„Co je vám?“ — Nic. — A vykročil.

### XX

  

Když vrátil se, vzhléd na pistole  
a zase do pouzdra je dal,  
vyhlédl do zahrady holé,  
rozsvítil, Schillera si vzal,  
chtěl čísti, ale mezi řádky  
mu běžel Olžin obraz sladký  
a každým srdce úderem  
byl krásnější a čistší v něm.  
A kniha vypadla mu z dlaně.  
Vzal pero; láskou vedeno,  
básnilo jako zblázněno,  
proud veršů šuměl. Hledí na ně  
a čte a roznícený je  
jak D(ělvig), když se opije.

### XXI

  

Nuž, přečtěme si tyto rýmy,  
jež do dneška si chráníme:  
„Kam jste jen, kam jste odešli mi,  
vy zlatí dnové vesny mé?  
Co přinese mi zítřek, co jen?  
Marně zřím k němu nespokojen,  
v hluboké noci mlčí skryt.  
Však vždycky nutno osud ctít.  
Padnu-li s prostřelenou hlavou,  
či odejdu-li nezraněn,  
vše dobré je: život i sen  
jdou oba v hodinu svou pravou.  
Buď žehnán klopotný dne lán,  
i příchod tmy buď požehnán!

### XXII

  

Až zítra Jitřenky svit nový  
den rozehraje nade mnou,  
já klesnu možná pod žulový  
náhrobek v kobku tajemnou  
a verše mé, mé sny, mé mládí  
pohltí proud, jenž do tmy pádí.  
Ó Léthé! Zapomene svět,  
co ty však, krásná? Přijdeš květ  
mi na hrob dáti se slzami?  
A pomyslíš si: Měl mě rád  
a mně jen, mně chtěl darem dát  
svých tesklivých snů drahokamy?  
Má milá, srdce v srdci mém,  
ó, přijd, ó, přijd: tvůj manžel jsem.“

### XXIII

  

Psal takto dlouho, _temně, matně_  
(což romantismem rádi zvem,  
ač romantismu věrojatně  
v tom nevidím; však čert to vem!),  
až posléze už před úsvitem  
mu klesla hlava, ztěžklá citem,  
při módním slově _ideál_  
a Lenskij trochu zadřímal;  
než moh se však v sen pohroužiti,  
Zareckij, raný pták, je tu,  
už vstoupil do kabinetu,  
Lenského spěchá probuditi:  
„Je sedm. Vstávat už je čas.  
Oněgin jistě čeká nás.“

### XXIV

  

Jak mýlil se však! V oné chvíli  
spal ještě Evžen mrtvým snem.  
Již stíny noci ustoupily  
a kohout vítal jitřní zem.  
Oněgin pohroužen je v spánek.  
Už slunce vysoko je. Vánek  
se změnil v sněžnou vánici,  
houf světlých vloček honící.  
A Evžen ještě v posteli je  
a stále ještě klidně snil.  
Pak konečně se probudil  
a zří: sníh v bílá okna bije,  
je dávno čas dát zapřahat  
a rychle vyjeti již z vrat.

### XXV

  

Guillot, francouzský sluha, číhá  
na zvonek pánův. Hned tu byl,  
s županem, s trepkami se míhá,  
na židli prádlo připravil.  
Oněgin oblékl se, snídal  
a přitom rozkaz sluhovi dal,  
k odjezdu se s ním připravit  
a pouzdro s pistolemi vzít.  
A už si v rychlých saních hoví,  
ke mlýnu letí po mrazu.  
Tam sluha podle rozkazu  
osudné zbraně Lepageovy  
nes za pánem a koním dal  
zajeti k dvěma doubkům dál.

### XXVI

  

U hráze Lenskij, přesný vždycky,  
už dávno nedočkavě stál.  
Zareckij dávno odbornicky  
už mlýnské kolo probádal,  
když přišel Evžen s omluvami.  
„Proč není tu váš svědek s vámi?“  
nevrle na něho hned vzkřik  
náš pedantický soubojník.  
Zareckij klasik v metodě byl,  
a střelbu do odpůrčích těl  
schvaloval jen dle pravidel,  
bez nichž se řádný šlechtic nebil.  
Měl zkrátka pro tradici cit  
a dlužno mu to pochválit.

### XXVII

  

„Můj svědek?“ řekl Evžen klidně,  
„monsieur Guillot zde, je to sám.  
Doufám, že přijmete ho vlídně.  
Můj přítel — to snad stačí vám.  
Třebaže znám snad není právě,  
je hodný hoch od paty k hlavě.“  
Zareckij sevřel rty a stál.  
Oněgin Lenského se ptal:  
„Je libo začít?“ — Začnem tedy, —  
děl Lenskij. Co tak za mlýn šli,  
s tím _hodným hochem_ Zareckij  
se poprvé a naposledy  
v ústraní vážně radili.  
Sokové oči sklopili.

### XXVIII

  

Sokové! Jak je dávno tomu,  
co rozvedl je krve var?  
Co oba u stolů svých domů  
o pokrm, myšlenky, dní dar  
se družně dělili? Teď v zlosti,  
jak sokové dva bez lítosti,  
jak herci šíleného snu,  
druh druhu v tomto tichém dnu  
chystají zkázu chladnokrevně.  
Nenajdou smích, než ruku svou  
potřísní krví druhovou?  
A neobejmou se zas pevně?  
Však běda! V světské vášně rmut  
nakapal jedu lichý stud.

### XXIX

  

Hle, pistole již blyští v dlani.  
Nabiják do hlavně se smek.  
Už nabita je! Pozor na ni!  
Již cvakl také kohoutek.  
Pánvičky prachem posypány,  
jsou připraveny. Přisekaný  
křemínek, pevně založen,  
je zvednut. Za nejbližší kmen  
Guillot se schoval s hrůzou v oku.  
Sokové pláště shodili.  
Zareckij, na coul přesný vždy,  
naměřil dvaatřicet kroků,  
obhlédl bděle okolí  
a každý vzal svou pistoli.

### XXX

  

„A nyní jděte!“ S chladnou krví,  
s pistolí k zemi, k soku sok  
zamířil pevně, tiše: prvý,  
druhý a třetí, čtvrtý krok,  
což byly čtyři kroky k smrti.  
Tu Evžen, který v prstech drtil  
svou pistoli, jda stále vpřed,  
pomalu, první, ruku zved.  
Pět kroků kupředu šli znova.  
Vladimír Lenskij, mhouře zrak,  
zacílil také… Evžen však  
už střelil… Chvíle osudová  
odbila — drama vrcholí:  
upustil básník pistoli,

### XXXI

  

tichounce klade na hruď ruku  
a padá. Zacloněný zrak  
tvář smrti obráží, ne muku.  
Po svahu hor se právě tak,  
na slunci jiskříc jako kvítí,  
lavina do údolí řítí.  
Oněgin v hrůze nevěří.  
Chvěje se, běží k soupeři,  
hledí naň, volá… Nadarmo, žel!  
Navždycky, mladý pěvče, již  
před časem, bez času sen spíš,  
zadula bouře, všeho ožel!  
Uvadl v krásný, jitřní čas  
a na oltáři oheň zhas.

### XXXII

  

Na hlavu, v sněhu položenou,  
smrt podivný mír vložila.  
Měl hruď skrz naskrz prostřelenou,  
krev tekla z rány, kouřila.  
Před chvílí v srdci jeho těla  
živoucím hlasem vášeň zněla,  
nenávist, láska, naděje  
valila svoje ručeje.  
A teď jak v opuštěném bytu  
vše oněmlo, vše ztemnělo,  
vše na věky se dochvělo.  
Rolety spadly, okna spí tu  
osleplá. Paní je ta tam.  
I stín je pryč. Kde, ví Bůh sám.

### XXXIII

  

Je milé zběsnit nepřítele  
odvážným epigramem svým,  
je milé zřít, jak otupěle,  
s párem svých rohů svěšeným  
ve vlastní zrcadlo své civí  
a stydí se své vlastní hřívy.  
Je milejší však, pravím vám,  
když vzlykne: Já se poznávám.  
A ještě milejší nám zase,  
na bledou lebku zpovzdálí  
když míří pohyb pomalý  
a ruka sotva zachvívá se;  
však kdo z nás by se radoval,  
když smrtelnou mu ránu dal?

### XXXIV

  

Když dobře namířenou ranou  
mladého skláte přítele,  
jenž odpovědí nečekanou,  
snad beze všeho účele,  
vás urazil kdes u sklenice  
či s urážkou vás, chlubná plíce,  
na souboj vyzval hněvem zpit,  
povězte: jaký asi cit  
se zmocní vás, když uzříte ho,  
jak sevře pěsti, oněmí  
se smrtí v čele na zemi,  
už už pomalu vychladlého,  
když na volání zoufalá  
mu ústa němá zůstala?

### XXXV

  

Hlod výčitky v tmách srdce jeho  
se třásl jak dlaň s pistolí.  
I hledí Evžen na Lenského.  
„Je zabit…“ soused blábolí.  
Je zabit! Hrůzou toho slova  
uhranut, jako od hřbitova  
jde Evžen lidi zavolat.  
Zareckij zatím měkce klad  
do saní tělo ztuhlé zcela.  
Hromádku kostí, zmlklý zpěv.  
Spřežení, větříc smrt a krev,  
se vzpíná, kope, pěna bělá  
se po udidlech zvířatům,  
jež vezla oběť v mrtvý dům.

### XXXVI

  

Líto nám, líto básníka je:  
spí, květ, jejž zabil času vztek,  
spí s nadějí, jež nedozraje,  
spí, sotva dětské šaty svlék!  
Ten horký vítr citů, kde je?  
Kde myšlenka, v níž cit se chvěje?  
Kde ušlechtilý výtrysk sil,  
kde vysoký i něžný cíl?  
Kde jste, vy bouřné lásky snahy,  
kde touha vědět, v práci žít,  
kde ze zla strach, kde útlocit,  
kde sny, jež přepluly jste prahy  
nadpozemského tajemství,  
vy, svaté poezie sny?

### XXXVII

  

Snad narodil se světu k štěstí,  
laur slávy urval mu snad skon.  
Snad jeho zmlklá lyra vésti  
nás mohla k výšinám jak zvon,  
jejž neumlčí závist kletá.  
Snad na vysokých stupních světa  
měl státi, viditelný v dál.  
A mučednický stín snad vzal  
do hrobu tajemství své svaté,  
a pro nás, opouštěje nás,  
zahynul blahodárný hlas  
a nikdy duši, v hlínu sváté,  
nezahrá hymnus příštích let,  
dík plemen nebude jí znět.

### XXXVIII

  

— — —

### XXXIX

  

Je možno též, že pro poetu  
měl život pouze šeď a kal.  
Tak prošla by mu léta květu:  
žár duše by v něm ochládal.  
Snad byl by vůbec proměnil se,  
Múz nechal, na vsi oženil se  
a šťastný, třeba s parohy,  
by vláčel župan ubohý.  
Brzo by poznal život celý,  
podagru v čtyřiceti měl,  
pil, tloustl, v nudě churavěl,  
a nakonec by na posteli  
vydechl prostřed dětí svých,  
felčarů a bab plačících.

### XL

  

Ať tak či tak, my ještě živi,  
a básník, krví zalitý,  
milenec, snílek zádumčivý,  
spí, rukou druha zabitý.  
Sem pohleď: vlevo od vesnice,  
kde žil, ponořen do tesknice,  
dvě sosny srostly kořeny;  
zde dole šumí prameny  
a tekou stružkou do údolí.  
Tam oráč ochladí se rád,  
tam chodí žnečky nabírat  
si vody puklým džbánkem z polí;  
tam ve stínu, jímž potok tek,  
teď stojí prostý pomníček.

### XLI

  

Když jarní déšť pad na obilí,  
zpěv o povolžských rybářích  
tu zpívá pastýř, v prázdné chvíli  
splétaje lýko láptí svých.  
A mladá měšťka, v slunce svitu  
své léto na vsi trávící tu,  
v běh dávajíc se z doubravy,  
tu koně uzdou zastaví;  
lehoučký závoj odhrne si  
a roztržitým pohledem  
čte prostý nápis, výzvu všem.  
A na zavlhlé řasy věsí  
se dámě slza soucitu.  
Nad vodou pomník stojí tu.

### XLII

  

Zasněna, pomalu se vrací  
na koni cestou necestou.  
V sen o Lenském se celá ztrácí  
a vzpomíná, co s nevěstou,  
co asi s Olgou se teď stalo.  
Dlouho-li srdce litovalo,  
či odešel již slzí čas?  
A kde je její sestra zas?  
A kde je uprchlík ten z všeho,  
ten nenávistník módních dam,  
tak módně podivínsky sám,  
vrah toho hocha lyrického?  
Jen nebojte se. Časem svým  
vám jejich osud vylíčím.

### XLIII

  

Ne teď. Však brzo zas se vrátím,  
vždyť svého hrdinu mám rád.  
A na čas jen ho z očí ztratím,  
pro jiné starosti své snad.  
Mne léta k přísné próze kloní  
a čtveračivý rým pryč honí;  
i já, přiznávám s povzdechem,  
dnes lhostejnější k němu jsem.  
Mé pero nehýří již jimi  
po lehkých arších papíru.  
Sny jiné, chladné nadmíru,  
a jiné přísné starosti mi  
jak v ústraní, tak v ruchu mýt  
jdou neklid v sen mé duše sít.

### XLIV

  

Mou duší nové touhy plují  
a víří nové rozbroje;  
těch prvních, těch já nelituji,  
mně starých žalů líto je.  
Sny, sny, jež měli jsme tak rádi!  
Kde jste, kde věčný rým váš _mládí_?  
Či po ukrutném zákonu  
zvad, zvad květ jeho záhonů?  
Co o tom žertem mluvím s vámi  
a elegicky jsem si vzdech,  
snad zatím doopravdy dech  
mé vesny vadne za horami?  
A nevrátí se nikdy zpět?  
Není mi málem třicet let?

### XLV

  

Mé poledne je tu. Co zbývá,  
než pozdravit je očima?  
A chvíle rozloučení tklivá  
je tu, ó mladosti ty má!  
Děkuji za radosti tvoje,  
za bolest, za vzruch nepokoje,  
za hluk a bouře, za hody,  
za vše, co dal čas pohody.  
Ó, děkuji ti. Dní tvých vzruchem  
já opíjel se ve vřavě  
i v samotě své svéhlavě.  
Tož dosti již! Chci s jasným duchem  
se na novou teď pustit pouť,  
od minula si oddechnout.

### XLVI

  

Jen pohled zpět. A sbohem, loubí,  
v nichž dni mé v prázdni plynuly,  
vy, v nichž se sen a lenost snoubí  
ve vášeň, k níž jsme přilnuli.  
Leč ty, povzlete chvil, jež míjí,  
dál vzněcuj moji fantazii  
a nedej srdci zadřímnout,  
dál zas a zas v můj přileť kout;  
jen neber básníkovi víru,  
nedej mu zhořknout tíhou let,  
ustydnout a pak zkamenět  
v umrtvujícím světa víru,  
kde mezi hlupci bez ducha  
se nafouklá skví ropucha…

### XLVII

  

— — —
