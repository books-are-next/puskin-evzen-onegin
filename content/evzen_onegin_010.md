---
title: ''
contentType: prose
---

### I

  

Ves, na níž Oněgin mřel nudou,  
je z oněch koutů plných krás,  
za které nebi díky budou  
pět idylici v každý čas.  
Dům statkářův stál o samotě,  
ochráněn vrchem proti psotě  
a s pěknou říčkou v průčelí.  
V dál před ním luhy prostřely  
svých lučin květ, svá zlatá pole,  
a za nimi zříš vísky spát  
a obraz pasoucích se stád,  
a v hustých klenutích svých dole  
se rozšuměl kout zahrady  
pro zádumčivé dryády.

### II

  

Ctihodný zámek vybudován  
byl v přesném slohu vzorů svých,  
po starém vkusu zevnitř chován  
byl v klidných, trvalých svých zdích.  
Tu každý pokoj vysoký je,  
v salonu hedvábí zdi kryje,  
krb pestrý všade, portréty  
všech carů stěny posety.  
To všechno nyní zestaralo,  
viselo, stálo malátně.  
Můj drahý přítel ostatně  
se o to staral strašně málo  
a zíval, unuděný brach,  
v starých i v módních komnatách.

### III

  

Sám pro pokoj se rozhod, dí mi,  
kde starý morous před ním žil,  
po čtyřicet let s komornými  
se hádal, v okně mouchy bil.  
Vše prosté tu: dubové stropy,  
skříň, divan, stůl a ani stopy  
skvrn po inkoustu nevidět.  
Oněgin zotvíral vše hned:  
tu účty, na nichž saze lpěly,  
zde zaprášené sklenice,  
tam láhve s moštem lepí se,  
i kalendář tu zplesnivělý.  
Na jiné knihy stařec prý  
v své práci neměl chuť a kdy.

### IV

  

Oněgin, sám v zámeckém chladu,  
jen aby čas mu ušel líp,  
vše zařídit po novém řádu  
hned učinil si vážný slib.  
V samotě, hodné filozofa,  
on starou robotu si troufá  
v desátek lehký proměnit.  
Tím naklonil si rabský cit,  
hněv zato padl na souseda;  
i soptil v egoismu svém  
nad Evženovým zločinem.  
Druhý jen rty k úsměšku zvedá  
a kdečí nářek stejný je:  
Ten blázen nebezpečný je.

### V

  

Návštěvy hrnuly se sice  
v dnech prvních za Oněginem.  
Leč pak, jak zaslech ze silnice  
třesk kočárů, hned úprkem  
hnal za statek hostitel milý,  
kde hřebce mu už připravili.  
Dotčení hosté, dobře tak,  
už nikdy nepřijeli pak.  
„Je hulvát,“ pomlouvali prudce,  
„potrhlý zednář. Pije jen  
červené víno celý den!  
A dámám líbat nechce ruce.  
Jen _ne_ dí, nikdy _prosím_ _ne_,“  
ho pomlouvali společně.

### VI

  

V svou ves se uchýlil v té době  
i jiný statkář, by tu žil.  
A stejně zlou kritiku sobě  
hned u sousedů vysloužil.  
Vladimír Lenskij zval se jménem,  
duch göttingenský byl mu věnem.  
Byl básník, ale mladý přec  
a krasavec a kantovec.  
Ze zamlžené Germanie  
si přivez učenosti díl  
a svobodomyslný byl,  
duch vášnivý, jenž ve snu žije  
a nadšeně vždy uvěří,  
mávaje černou kadeří.

### VII

  

Svět chladný s rozvratem svých mravů  
mu duši ještě nezmrazil.  
Ta koupala se ještě v splavu  
přátelských slov, milostných chvil.  
Byl srdcem naivní až běda,  
pln naděje, jež vzdychat nedá,  
a lesklé světa novoty  
bral s důvěrou, pln dobroty.  
Byl mlád. Sladkými vidinami  
zaháněl nejistotu svou.  
A smysl života ho mámí  
svou přitažlivou hádankou.  
Byť hlava se z ní točila,  
přec zázrak, zázrak tušila.

### VIII

  

I věřil, že by duše rodná  
hned splynula s ním nejraděj,  
že čeká na něj nesvobodná,  
by zjasnil její beznaděj.  
I věřil při své úctě k slovu,  
za jeho čest i do okovů  
že půjde druh; a bez gesta  
že klevetníka potrestá;  
že každému z nás předurčeni  
jsou požehnaní přátelé,

  

— — —  
— — —  
— — —  
— — —

### IX

  

A jeho čistá láska k štěstí  
a jeho soucit, jeho hněv,  
jed v sladké slávy ratolesti  
už dávno jitřily mu krev.  
On s lyrou procházel kus světa;  
pod nebem Schillera a Goetha,  
jich poetickým plamenem,  
ach, duše zahořela v něm.  
A umění Múz povznesené  
on nezahanbil, blažený;  
a v jeho písních zamčený  
vždy zpíval cit, jenž v hloub se klene,  
zpěv panenského večera,  
prostoty vážná nádhera.

### X

  

Poslušen lásky, lásku zpíval  
a v jeho písni svítil jas,  
jak v prosté dívčině dum příval,  
jak dětský sen, jak luna zas,  
bohyně záhad, něžných lkání,  
když plyne čistou nebes plání.  
Pěl loučení i těžký žal,  
stesk neurčita, mlhy dál,  
a romantické růže zpíval.  
A zpíval dálné končiny,  
kde dlouho v lůně tišiny  
se do svých vlastních slzí díval.  
A zpíval zvadlý žití květ,  
stár téměř osmnácte let.

### XI

  

Na vsi, kde ducha v jeho tváři  
jen Oněgin moh ocenit,  
Lenskému brzo se statkáři  
se zprotivilo pustě pít,  
i prchal jejich opilosti,  
jich rozumářské tlachavosti  
o senoseči, o víně  
a o psincích a rodině.  
Nu, neplýtvali ve své řeči  
poetickými výrazy  
a vtipu, umu obrazy,  
ba ani slušností zvlášť větší;  
než hovor jejich milých žen  
byl ještě méně vybroušen.

### XII

  

Že bohat byl a krásný taky,  
jak ženich býval Lenskij zván.  
To už je zvyk. A matek zraky  
byl pilně dcerám namlouván  
ten poloruský soused sporý.  
Jen někam vešel, rozhovory  
se ihned točí k problému,  
jak nudno neženatému.  
Zvou souseda již k samovaru  
a Duňa koflík nalívá,  
i nutí ji, ať zazpívá.  
Pak s doprovodem na kytaru  
Dunička piští (Bože můj!):  
_Dnes večer pod okýnkem stůj!_

### XIII

  

Jenomže Lenskij ani stínem  
nejevil touhu pouta nést,  
spíš chtělo se mu s Oněginem  
od srdce rozhovory vést.  
I sešli se. Vlna a kámen,  
verše a próza, led a plamen  
jsou sotva si tak vzdáleny.  
Ten skeptický, ten nadšený,  
se spolu nejdřív nudívali.  
Pak zvykli si, pak zapláli,  
co den se navštěvovali  
a nerozlučnými se stali.  
Tak lidé — pravdu chcete-li,  
se z dlouhé chvíle přátelí.

### XIV

  

My však i tohle sotva známe.  
Ba, znechuceni všedností,  
za nuly všechny lidi máme  
a sebe za osobnosti.  
Hrajem si na Napoleony  
a lidských tváří miliony  
jsou pro nás pouhou podnoží.  
Cit, ten už člověk odloží.  
Evžena snést lze líp než jiné,  
neb byť i lidi dobře znal  
a celkem jimi pohrdal,  
k pravidlu výjimka se vine:  
zas jiné uměl ocenit  
a v cizí svět se uměl vžít.

### XV

  

S úsměvem na Lenského zírá.  
Básníkův hovor vzrušený  
a soudů vratká ještě míra  
a pohled věčně nadšený —  
tím vším se octl v světě novém;  
i nerušil ho ani slovem,  
jež zmrazilo by jeho cit.  
A chápal: k čemu pohoršit  
to štěstí chvíle v snu jen stálé?  
I beze mne mu přijde čas,  
ať zatím žije, věří v nás,  
ať věří v světy dokonalé.  
Promiňme horké blouznění  
mladému bludu v plameni.

### XVI

  

Spor vždy se vracel mezi nimi  
a vždy se debatovalo.  
Národy se zákony svými,  
objevy vědy, dobro, zlo,  
pověry, jež čas nerozdrtí,  
tajemná přitažlivost smrti,  
svět s osudem, vše v směsici  
šlo před dvou soudců stolici.  
Poeta pod přilbou své hřívy  
pak opět s žárem, s výkřiky  
čet ze severní epiky  
a Evžen, přítel přívětivý,  
byť zrovna mnoho nechápal,  
mu pozorně vždy naslouchal.

### XVII

  

Nejraděj na samotě tady  
o vášních ovšem mluvili.  
Zbaviv se jejich krutovlády,  
Oněgin, jehož znavily,  
měl po nich přízvuk stesku v hlase.  
Je blažen ten, kdo vykoupá se  
v svých vášních, by jim sbohem dal.  
Víc blažen, kdo jich nepoznal,  
kdo lásku léčil útěkem z ní  
a smíchem hněv. Kdo prožíval  
se ženou, přáteli svůj žal,  
jenž žárlivce tak krutě vězní,  
kdo dědictví své po předcích  
neprokarbanil v kartách lstných.

### XVIII

  

Když doplujeme pod prapory  
k dnům moudrým, v nichž mír plápolá,  
když zhasne vášní plamen chorý  
a úsměch jen v nás vyvolá  
křeč svévolná, vzruch opožděný,  
naivní echo dávné scény,  
svých strastí odhodivše kříž,  
teď rádi nasloucháme již,  
jak cizí vášně kolem vanou,  
by v srdcích nám jen dozněly.  
Tak invalida zvetšelý  
svůj sluch ochotně stáčí stranou,  
kde mladý borec nesmělý  
se svěřuje v sluch příteli.

### XIX

  

Však zato rozhořelá mladost  
nic nedovede skrýt, nic lhát!  
Svůj odpor, lásku, žal i radost  
vždy ochotna je vyžvatlat.  
Jak ten, jenž lásku svou už zmařil,  
naslouchal Evžen s vážnou tváří,  
když básník na pospas mu dal  
své srdce, lásku svou a žal.  
Jak jenom důvěřivost svádí  
nás k hloupé upřímnosti, žel!  
Oněgin lehce vyzvěděl  
milostný román jeho mládí.  
Však běda: příběh citový  
nic nového nám nepoví.

### XX

  

Ach, miloval, jak dnes už znova  
rád nelze mít! Jak šílená  
je dnes jen duše básníkova,  
k snům velké lásky určená.  
Zas věčně táž blouznivost dlouhá,  
zas věčně tatáž stará touha,  
zas věčně tentýž stejný žal!  
A ani zmrazující dál  
a léta s rozluky své hrůzou  
a dálný svět, jenž krásný je,  
ba ani filosofie,  
ba ani sladké lekce s Múzou  
v něm nedovedly přetavit  
panenským ohněm vzňatý cit.

### XXI

  

Jak hocha ještě uchvátila  
ho Olga. Svědkem zábav byl,  
v nichž vyrostla ta malá víla,  
o jejíž lásce sladce snil.  
Zřel pod stromy, jak dívka milá  
na lukách věnečky si vila,  
a rodiče a přátelé  
už viděli je v kostele.  
V luk, hájů požehnaném klínu,  
jsouc krásná v nevinnosti své,  
již strážný matčin pohled zve,  
jak konvalinka kvetla v stínu,  
v němž němé trávy ukryly  
ji před včelami, motýly.

### XXII

  

To ona snílka obdařila  
přec vzruchem první mladosti.  
Myšlenka na ni rozvířila  
v něm první struny radosti.  
Sbohem, vy zářivé sny rána!  
Zamiloval si stínem stlaná  
zákoutí samot, němou zem  
a noc a hvězdy s měsícem.  
A lunu zvlášť, tu lampu výší,  
jíž oba věnovali jsme  
sta procházek v tmě soumračné  
i slz, jež tajná muka tiší.  
Teď ovšem, teď v ní vidím jen  
náhražku matných luceren.

### XXIII

  

Vždy poslušná, vždy skromná byla,  
vždy jako jitro zářivá,  
jak básníkův svět prostomilá,  
jak pocel, jenž se rozplývá;  
a modré oči barvy nebe  
a smích, jímž ověnčila sebe,  
a gesta, hlas a útlý pás,  
vše na Olze… vše stejné as  
jak v románech. Tam zobrazení  
je její. Portrét milý tak.  
I já jej rád měl. Nyní však  
mě nudí nad vše pomyšlení.  
A teď, už dlouho o tom sním,  
vám starší sestru vylíčím.

### XXIV

  

Nuž začíná se nová scéna,  
v níž představím vám Taťánu.  
Já poprvé snad toho jména  
jsem směle užil v románu.  
Proč ne? Je příjemné a zvučné.  
Je ovšem, vím to, nerozlučné  
s představou nevolnických žen  
a s množstvím starobylých jmen.  
Než přiznejme, že velmi málo  
se vkusnosti, zvlášť ve jménech  
(neřku-li v různých verších těch),  
nám od osvěty dostávalo.  
Jen strojenosti, té až až  
dnes v Rusku u vzdělanců máš.

### XXV

  

Tož Taťánou ji zvou. A věru,  
bez krásy, tváře ruměné,  
jež obdařily druhou dceru,  
kdo všimne si ji, vzpomene?  
Divoká, teskná, mlčenlivá,  
jak plachá lesní laň se dívá,  
a mezi svými bezmála  
jak cizí se vždy chovala.  
Za svého dětství přec jen s dětmi  
si nikdy družně nehrála  
a otci, matce vtiskala  
jen nechtíc polibek vždy letmý  
a často sama celý den  
sedala mlčky u kamen.

### XXVI

  

A zádumčivost, družka její  
od prvních let, od prvních zim,  
jí krášlila i v beznaději  
tok venkova svým zasněním.  
Ty něžné prsty vždy se střehly  
dotknouti vyšívání, jehly,  
a ornamenty z hedvábí  
tkát do plátna ji nevábí.  
Jak se chuť vládnout rodí vždycky?  
Děťátko s loutkou poslušnou  
se učí žertem, lehkou hrou  
být způsobné — toť zákon lidský.  
A podle vzoru maměnky  
zas komanduje panenky.

### XXVII

  

Než Taťána v těch letech loutku  
do rukou nikdy nebrala.  
O městě, módě si v svém koutku  
s ní pranic nepovídala.  
K hrám dětským lhostejná vždy byla;  
když zato zima přikvačila,  
strašlivé báje v nočních tmách  
kouzelný vzbouzely v ní strach.  
Když stará chůva svolávala  
kruh malých družek Olžiných  
a po louce se honil smích,  
jen Taťána si nezahrála  
a omrzele hleděla,  
jak tlupa kolem letěla.

### XXVIII

  

Sedala ráda na balkónu,  
na úsvit jitra čekajíc,  
co po blednoucím nebesklonu  
proud hvězd se propadával v nic  
a vítr, časný věštec rána,  
vál v dál přes pole zaoraná,  
proudilo světlo v země klín.  
Když v zimě dlouhý noční stín  
se pyšně na půl světa dívá  
a dlouho jako v temnici  
při zamlženém měsíci  
si líný východ odpočívá,  
Taťána, zvyklá brzo vstát,  
si rozsvěcela v temný chlad.

### XXIX

  

Čtla záhy román po románu,  
jež nahrazovaly jí svět.  
Do Richardsona zahrabánu  
ji zříš a Rousseau též ji plet.  
Taťánin otec, z gruntu dobrý,  
nepatřil duchem mezi obry,  
však v knihách škody neviděl,  
aniž kdy touhu čísti měl.  
Za pouhou hru je vždycky míval  
a nezatoužil celý věk  
se podívati na svazek,  
jenž v lůžku dceřině se skrýval.  
A Richardson to přece byl,  
jenž manželku mu pobláznil.

### XXX

  

Ta milovala Richardsona  
ne proto, že by četla v něm,  
ne proto, že pro Grandissona  
by pohrdala Lovelacem,  
však proto, že je nejraději  
moskevská sestřenice její  
mívala, kněžna Alina.  
Jak na ty doby vzpomíná!  
Nevěstou byla tehdá sice,  
však vzdychávala po druhém,  
jenž srdcem, ba i rozumem  
jí po chuti byl mnohem více.  
Ten Grandisson byl slavný pán,  
hráč, floutek, gardy kapitán.

### XXXI

  

Jak on i ona oblékala  
se slušivě a podle mód.  
Ani se ovšem nenadála  
a k vdavkám přinutil ji rod.  
A bodrý muž, by zmírnil smutek,  
ji odvez rychle — moudrý skutek —  
v svou vesnici, kde manželka,  
jež zoufala si, tajně lká  
a ducha nabývajíc zase,  
div rozvésti se nedala;  
pak pro domácnost zaplála  
a zvykla, upokojila se.  
Vždyť zvyk nám shůry seslán byl,  
aby nám štěstí nahradil.

### XXXII

  

Stesk, pro nějž léku nebylo jí,  
byl zvykem zpola zahlazen.  
Je něco však, co zcela hojí.  
Toť objev hodný moudrých žen,  
jež uvažují s myslí chladnou:  
tajemství, kterak samovládnou  
moc nad mužem si osvojit.  
V něm došla míru, našla klid.  
Pak péče o dům v ní jen hrála,  
špižírnu, účty řídila,  
rekrutům hlavy holila,  
solila houby, lázně brala  
a neptajíc se manžela  
natlouci služkám uměla.

### XXXIII

  

Kdys v alba něžných dívek psala  
svou krví, celou duší svou.  
Praskovju Polinou radš zvala,  
mluvila řečí zpěvavou;  
korzety měla velmi úzké  
a po francouzsku hlásky ruské  
uměle nosem říkala;  
však brzo toho nechala:  
na korzet, alba, na Polinu  
už dávno myslit přestala  
a dávno nejmenovala  
Selinou hloupou Akulinu;  
i začla chodit v županu  
a v čepečku hned po ránu.

### XXXIV

  

Muž upřímně ji milovával  
a v pevné důvěře k ní žil.  
Vždy předem za pravdu jí dával,  
v chalátu chodil, jed a pil.  
Tak klidně dni mu ubíhaly.  
Pak po večerech loudávali  
se k němu dobří sousedi.  
Ti na škrobenost nehledí  
a po domácku, vždyť se znali,  
zatímco Olga lila čaj,  
sklepali mnohý místní taj  
a navzájem si postýskali.  
Tak čas jim ušel. Ospalí,  
sousedé domů spěchali.

### XXXV

  

Za pomalého života si  
pradávné zvyky chránili.  
V hýřivé masopustní časy  
se u nich bliny smažily.  
Vždy dvakrát v rok půst držívali,  
pro kolotoče horovali,  
pro písně, pro veselice.  
Když lid v den svaté Trojice  
se na mši v ospalý mír hloubil,  
dojatě na svěcený květ  
tři slzy uronili hned.  
Kvas jako vzduch jim potřebou byl.  
A jídla na stůl pro hosti  
nosili podle hodností.

### XXXVI

  

Tak stárli po celou tu dobu.  
Pak před manželem dokořán  
se otevřely dveře hrobu.  
A nový věnec byl mu dán.  
Smrt nalezla ho před obědem.  
I oplakaly před sousedem  
ho děti s věrnou manželkou  
a smutně na pohřeb mu jdou.  
Býval to prostý, dobrý bárin.  
A tam, kde leží jeho prach,  
náhrobní kámen hlásá, ach:  
_„Smířený hříšník, Dmitrij Larin,  
služebník Páně, brigadýr,  
zde pod kamenem našel mír.“_

### XXXVII

  

Když ke svým penátům se vrátil  
Vladimír Lenskij v rodnou zem,  
navštívil hrob, v němž druha ztratil,  
a vzdych nad jeho popelem.  
Bylo mu teskno nad kamenem.  
_„Poor Yorick!“_ vzdych si dlouhým stenem.  
„On na rukou mě držíval.  
Jak často za dětství jsem hrál  
si s jeho očakovským řádem!  
On Olgu sliboval mi dřív  
a říkal: Zda se dočkám živ…?“  
A tesklivým se třesa chladem,  
Vladimír sedl si a psal  
mu na památku madrigal.

### XXXVIII

  

I rodičům svým, žalem zmámen,  
zde psal kdys — jaká tesknota! —  
bolestnou rukou svoje Amen…  
Ach běda! V brázdách života  
za pokolením pokolení  
jdou, dozrají a v prach se mění  
po vůli Prozřetelna v tmách;  
a noví jim jdou po stopách.  
I dnešní povětrní lidé  
jdou, bujejí a k posledu  
se stísní ve hrob pradědů.  
A také náš čas přijde, přijde  
a naši vnuci jedenkrát  
i nás přitlačí v hlíny chlad!

### XXXIX

  

Jen pijte, pokud času dosti,  
ten život lehký jako van.  
Rozumím jeho nicotnosti  
a nejsem k němu připoután.  
Zavírám oči před vidinou;  
však srdcem někdy přec jen plynou  
mi bludné hvězdy nadějí.  
Bez lehce světlých šlépějí  
bych nerad chtěl svět opustiti.  
Bdím, píši přec ne pro potlesk —  
a přesto zalká ve mně stesk  
svůj žalný úděl proslaviti,  
by hlásal mě, jak srdce tluk,  
alespoň jeden, jeden zvuk.

### XL

  

Snad v něčím srdci zazní přece;  
a osud se svou perutí  
mé strofě nedá zhasnout v řece  
věčného zapomenutí.  
Snad — je to možná jen klam touhy —  
ukáže jednou prosťák pouhý  
můj portrét, jejž jsem proslavil,  
a řekne: Hle, to básník byl.  
Ber tedy díky moje vždycky,  
ctiteli mírných Aonid,  
v němž srdce nepřestalo bít  
pro básní mých zpěv etherický,  
ty, jehož vlídná ruka kdy  
pohladí laury starcovy.
