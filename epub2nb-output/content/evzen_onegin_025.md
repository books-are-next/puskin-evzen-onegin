---
title: ONĚGINOVO ALBUM
---

  

Má skvěle okované rohy,  
zlacené stříbro z obou stran,  
na každé stránce nákres mnohý  
a každý list tu počmárán.  
Tu čáry máry; mezi nimi  
text s myšlenkami rozumnými,  
portréty, jména, písmena  
a tajné značky zejména,  
jichž smysl k rozluštění svádí;  
nu slovem — pohled na žurnál,  
do něhož duši vyléval  
Oněgin za dnů svého mládí,  
zápisník, z něhož citovat  
vám na ukázku budu rád.

### 1

  

Pomlouvají mě, sotva snesou,  
protivný v kruhu mužů jsem.  
Dívky, ty přede mnou se třesou,  
kruh dam zří na mě úkosem.  
A proč? Že lidé pouhé plesky  
za skutky považují už,  
že hlupcům nesmysl zní hezky,  
že hlouposti ctí mnohý muž,  
že otevřenost vroucích duší  
nicotnost samolibců ruší  
či směšná je, a na obtíž  
že volný rozum bývá spíš.

### 2

  

Hraběnky –ové bojíte se,  
povídala nám Líza K.  
Pochmurný N. v to hlas svůj nese:  
Hraběnky –ové bojíme se  
jako vy asi pavouka.

### 3

  

V koránu leccos zdravého je:  
„Modli se před snem, dítě moje!  
Cti Boha! Střež se křivých cest!  
Svár s hlupci neplodný vždy jest!“

### 4

  

Lísteček doubrav, polní květy  
v kavkazské řece zkamení.  
A stejně v světském mámení  
pohyne něžný cit náš lety.

### 5

  

Šestého. U V. tancovali.  
Veliký sál, však nával malý.  
R. C. jak anděl krásná je:  
jak svobodně si vésti umí!  
V úsměvu, v očích, plných dumy,  
co něhy, snů jí zahraje!  
Povídala mi (nota bene),  
že zítra jede k Selimeně.

### 6

  

Večer mi říkala R. C.:  
„Už dávno jsem vás chtěla vidět.“  
— Proč? — „Říkali, že běs prý jste  
a že vás budu nenávidět.“  
— A zač? — „Za ostrý rozhovor  
a za to, že vším pohrdáte,  
že všechny za hlupáky máte.  
Než tohle vše je mimo spor.  
Smějte se mi, či buďte vděčný —  
vždyť vůbec nejste nebezpečný!  
A slyšel jste snad dříve už,  
že… že jste velmi dobrý muž?“

### 7

  

My dary rodné mateřštiny  
— varuje vážný mudrc lid —  
jsme pro obratný jazyk jiný  
nechali nesmyslně tlít.  
Milujem hříčky cizích básní,  
nad cizím slovem Rus se zasní  
a nečtem vlastních, ruských knih. —  
Kde jsou však? Jenom hodně jich!  
Kam šli jsme nejdřív pro poznání,  
kde poprvé nás vzrušilo?  
Kde, odkud rost duch rodných plání?  
Kde připravil se na dílo?  
Ne v divočině překladové,  
ne v plísni Spisů papírové,  
kde ruský duch, to víte, že  
jen veteš přemílá a lže.

### 8

  

Mráz se sluncem! Modř z nebe padá,  
však našim dámám nenapadá  
sejíti ven a nad Něvou  
se blýsknout chladnou krásou svou.  
Sedí, a nadarmo je volá  
břeh vysypaný pískem zdola.  
Východ byl moudrý v zvyku svém  
a nezazlím to předkům ani:  
narodily se pro harém,  
pro stín nevolných stěn ty paní.

### 9

  

Byl u V. — R. C. odcházela,  
jak zefír lehká bezmála.  
A na prosby nic nedala.  
Šla za ní hlučná tlupa celá,  
i já jsem běžel jako pták  
za odaliskou mladou tak.  
Poslední zvuk, poslední větu  
z těch úst já ještě slyšel jsem.  
Oděl jsem černým sobolem  
ramena bělostnější květů;  
pak zavinout jí přes uši  
jsem zelenavou šálu pádil.  
Před petrohradskou Venuší  
dav zamilovaných jsem řadil.

### 10

  

… já mám vás rád… etc.

### 11

  

Dnes tedy představili mi ji.  
Pozoroval jsem manžela.  
Barví si vlasy docela.  
Z hodnosti rozumem se míjí.
