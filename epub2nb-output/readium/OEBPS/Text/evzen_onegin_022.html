<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Evžen Oněgin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection19">

<p class="mlpcislobasne">I</p>

<p class="mlpversebezpred">V těch dnech, kdy v sadech u lycea <br class="calibre12"/>
jsem bezstarostně rozkvítal, <br class="calibre12"/>
ochotně čítal Apuleia <br class="calibre12"/>
a Cicerona odmítal, <br class="calibre12"/>
v těch jarních dnech, tak plných krásy, <br class="calibre12"/>
kdy labutin křik z vod se hlásí <br class="calibre12"/>
a nad jezery měsíc snil, <br class="calibre12"/>
já s Múzou jsem se seznámil.<br class="calibre12"/>
Tu rázem studentská má cela <br class="calibre12"/>
se rozsvítila. Múza tam <br class="calibre12"/>
k mým vroucím sedla hostinám, <br class="calibre12"/>
mým mládím, jasem dětství zněla, <br class="calibre12"/>
zpívala slávu starých dob <br class="calibre12"/>
a srdce tluk, snů květ a hrob.</p>

<p class="mlpcislobasne">II</p>

<p class="mlpversebezpred">Svět s veselou nás vítal tváří. <br class="calibre12"/>
První úspěch nám křídla dal. <br class="calibre12"/>
Sám Děržavin si všim nás k stáří <br class="calibre12"/>
a před smrtí nám požehnal.<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—</p>

<p class="mlpcislobasne">III</p>

<p class="mlpversebezpred">A já, zákonem míti chtěje <br class="calibre12"/>
jen vášní zvůli překotnou,<br class="calibre12"/>
o cit se s davem podíleje, <br class="calibre12"/>
jsem vodil bujnou Múzu svou <br class="calibre12"/>
na divá sezení a pitky, <br class="calibre12"/>
jež proklínaly noční hlídky.<br class="calibre12"/>
I tam, v ty hody bláznivé, <br class="calibre12"/>
rozhazovala dary své, <br class="calibre12"/>
a bakchantky smích majíc v hlasu, <br class="calibre12"/>
při číši hostům zpívala, <br class="calibre12"/>
co kolkolem se míhala <br class="calibre12"/>
bujará mládež oněch časů — <br class="calibre12"/>
a já se chlubil nad stolem, <br class="calibre12"/>
že druhem divošky té jsem.</p>

<p class="mlpcislobasne">IV</p>

<p class="mlpversebezpred">Hlas osudu však padl na mě, <br class="calibre12"/>
v dál běžel jsem… Šla, kam jsem šel. <br class="calibre12"/>
Jak často vděčil jsem své dámě, <br class="calibre12"/>
když zpěvem jejím zlaskavěl <br class="calibre12"/>
mi tajemně spěch v tichu, mrazu.<br class="calibre12"/>
Jak často v sedle po Kavkazu <br class="calibre12"/>
mě provázela po skalách <br class="calibre12"/>
jak Lenora v měsíčních tmách!<br class="calibre12"/>
Jak často po tauridském břehu <br class="calibre12"/>
mě vedla za ruku, když v mhách <br class="calibre12"/>
se šepot Nereidy táh, <br class="calibre12"/>
sbor mocných vln ve stálém běhu, <br class="calibre12"/>
jenž z hloubky věčným hymnem pěl: <br class="calibre12"/>
Buď chválen světů stvořitel.</p>

<p class="mlpcislobasne">V</p>

<p class="mlpversebezpred">Zapomenuvši metropole, <br class="calibre12"/>
kde hostin lesk a hudby van, <br class="calibre12"/>
v chudobě Moldávie holé <br class="calibre12"/>
tak často vešla v klidný stan <br class="calibre12"/>
toulavých cikánů a zcela <br class="calibre12"/>
tam mezi nimi zdivočela; <br class="calibre12"/>
řeč bohů zapomněla tam <br class="calibre12"/>
pro divnou řeč, jíž mluví chám, <br class="calibre12"/>
pro zpěv, jímž divočina zalká. <br class="calibre12"/>
Pak změnilo se vše, i zem.<br class="calibre12"/>
A ejhle, ona v sadu mém <br class="calibre12"/>
si usedla jak upejpalka, <br class="calibre12"/>
zírajíc teskně, nevinně, <br class="calibre12"/>
s francouzskou knížkou na klíně.</p>

<p class="mlpcislobasne">VI</p>

<p class="mlpversebezpred">Po prvé nyní zavedu ji <br class="calibre12"/>
však na raut, mezi elitu; <br class="calibre12"/>
s žárlivou bázní pozoruji <br class="calibre12"/>
teď její stepní krásy tu. <br class="calibre12"/>
Šlechtickým klubkem propletla se; <br class="calibre12"/>
tu diplomat, tam voják zase <br class="calibre12"/>
se vypíná, shluk pyšných žen.<br class="calibre12"/>
I sedla si a hledí jen <br class="calibre12"/>
zvědavě na tu pastvu očí, <br class="calibre12"/>
baví ji řeč, kmit toalet, <br class="calibre12"/>
ten zvolna vcházející svět, <br class="calibre12"/>
jenž se kol hostitelky točí, <br class="calibre12"/>
i zástup mužů kolem dam <br class="calibre12"/>
jak kolem malby temný rám.</p>

<p class="mlpcislobasne">VII</p>

<p class="mlpversebezpred">I řád i soulad se jí líbí, <br class="calibre12"/>
jenž v oligarchii té zkvet, <br class="calibre12"/>
chlad, jenž se nedopouští chyby, <br class="calibre12"/>
i pestrost hodností a let.<br class="calibre12"/>
Kdo však ten chmurný nemluva je <br class="calibre12"/>
tam ve vznešeném hloučku zkraje? <br class="calibre12"/>
Kdekdo cizince vidí v něm.<br class="calibre12"/>
Jak průvod mátoh v zraku mdlém <br class="calibre12"/>
mu sem tam běží obličeje.<br class="calibre12"/>
Kdo je to? Trápí ho zde splín?<br class="calibre12"/>
Či spíš zraněné pýchy stín?<br class="calibre12"/>
Co? Znuděnec ten Evžen že je?<br class="calibre12"/>
Nu ovšem. Což ho neznáte?<br class="calibre12"/>
— Už dávno ho zde vídáte? —</p>

<p class="mlpcislobasne">VIII</p>

<p class="mlpversebezpred">„Je stále týž? Či došel míru?<br class="calibre12"/>
Či podivína dělá dál?<br class="calibre12"/>
Na jakou mysle avantýru, <br class="calibre12"/>
pro jakou masku nyní vzplál?<br class="calibre12"/>
Zač převléká se? Za Melmotha? <br class="calibre12"/>
Kosmopolitu, patriota?<br class="calibre12"/>
Za svatouška, jenž obol dá?<br class="calibre12"/>
Za kvakera? Či Harolda?<br class="calibre12"/>
Či bodrý hoch se z něho stane <br class="calibre12"/>
nakonec jako já neb vy?<br class="calibre12"/>
Slyšte můj náhled poctivý:<br class="calibre12"/>
Čas nechat módy ohmatané!<br class="calibre12"/>
Už dost se světa naklamal…“<br class="calibre12"/>
— Znal jste ho? — „Věru: Neznal, znal.“</p>

<p class="mlpcislobasne">IX</p>

<p class="mlpversebezpred">— Leč proč jenom tak bez lítosti <br class="calibre12"/>
vidíte všecko černé v něm?<br class="calibre12"/>
Snad proto, že v své posedlosti <br class="calibre12"/>
si rádi na vše stěžujem, <br class="calibre12"/>
že neopatrný žár duší <br class="calibre12"/>
klid samolibých nicek ruší <br class="calibre12"/>
a uráží, je k smíchu jim, <br class="calibre12"/>
že rozum tísní vzmachem svým, <br class="calibre12"/>
že považujem hojnou měrou <br class="calibre12"/>
už pouhá slova za činy, <br class="calibre12"/>
že hlouposti tlach zločinný <br class="calibre12"/>
i vážní lidé vážně berou <br class="calibre12"/>
a že jen sama prostřednost <br class="calibre12"/>
nám zvyklostí svou hoví dost?“</p>

<p class="mlpcislobasne">X</p>

<p class="mlpversebezpred">Je blažený, kdo mlád byl k mládu, <br class="calibre12"/>
je šťasten, v pravý čas kdo zrál, <br class="calibre12"/>
i ten, kdo rostoucího chladu <br class="calibre12"/>
svých roků s pokorou vždy dbal, <br class="calibre12"/>
kdo divným snům se neoddával, <br class="calibre12"/>
kdekoho ze smetánky znával, <br class="calibre12"/>
kdo ve dvaceti švihák byl, <br class="calibre12"/>
pak výhodně se oženil <br class="calibre12"/>
v své třicítce a k padesáti <br class="calibre12"/>
kdo zbavil se všech dluhů svých; <br class="calibre12"/>
v hodnostech, v slávě, v penězích <br class="calibre12"/>
kdo moudře vpřed se uměl bráti, <br class="calibre12"/>
ten, o němž opakuje sbor:<br class="calibre12"/>
Pan N. N., dokonalý tvor.</p>

<p class="mlpcislobasne">XI</p>

<p class="mlpversebezpred">Však smutno myslit, že se v dáli <br class="calibre12"/>
nám marně mladost ztratila; <br class="calibre12"/>
že sami jsme ji zrazovali, <br class="calibre12"/>
že sama nás pak zradila, <br class="calibre12"/>
že naše nejvřelejší přání, <br class="calibre12"/>
že naše nejčistší sny ranní <br class="calibre12"/>
uvadly v rychlém mámení <br class="calibre12"/>
jak listí v choré jeseni.<br class="calibre12"/>
Odporno obraz zítřka chovat <br class="calibre12"/>
jak samý oběd napořád, <br class="calibre12"/>
zřít na život jak na obřad, <br class="calibre12"/>
důstojnou luzu následovat, <br class="calibre12"/>
však pranic nesdíleti s ní, <br class="calibre12"/>
názory, vášně ani sny.</p>

<p class="mlpcislobasne">XII</p>

<p class="mlpversebezpred">Kdo stal se terčem hlučných soudů, <br class="calibre12"/>
jak ubrání se, ze všech stran, <br class="calibre12"/>
když ústy rozumářských bloudů <br class="calibre12"/>
je hercem podivínství zván, <br class="calibre12"/>
když bláznem ponurým ho zovou, <br class="calibre12"/>
mrzáckou hříčkou satanovou <br class="calibre12"/>
neb Démonem mým někdejším? <br class="calibre12"/>
Oněgin (pojďme zase s ním), <br class="calibre12"/>
v souboji zabiv Vladimíra, <br class="calibre12"/>
bez cíle, jenž chce k práci spět, <br class="calibre12"/>
šestadvaceti dočkav se let,<br class="calibre12"/>
Oněgin, jehož prázdno svírá, <br class="calibre12"/>
když bez úřadu, ženy šel, <br class="calibre12"/>
co počít by měl, nevěděl.</p>

<p class="mlpcislobasne">XIII</p>

<p class="mlpversebezpred">Štván neklidem, se toulal v dáli, <br class="calibre12"/>
tu zde a zítra jinde již.<br class="calibre12"/>
(Bolestný úděl těch, kdo vzali <br class="calibre12"/>
na sebe dobrovolný kříž.)<br class="calibre12"/>
Dal sbohem znepokojující <br class="calibre12"/>
samotě, statku na vesnici, <br class="calibre12"/>
kde denně z šera doubravy <br class="calibre12"/>
mu vyrůstal stín krvavý, <br class="calibre12"/>
a citem jediným se trudil <br class="calibre12"/>
na bludných cestách nazdařbůh. <br class="calibre12"/>
Leč brzo v něm i toulek vzruch, <br class="calibre12"/>
jak všecko v světě, nudu vzbudil: <br class="calibre12"/>
a přímo z lodi — pomalu <br class="calibre12"/>
jak Čackij — zapad do bálu.</p>

<p class="mlpcislobasne">XIV</p>

<p class="mlpversebezpred">Po sále spěl šum jako v roji.<br class="calibre12"/>
Šept od úst k ústům běžel dál. <br class="calibre12"/>
Před paní domu dáma stojí <br class="calibre12"/>
a za ní vážný generál.<br class="calibre12"/>
Nebyla chladná, nespěchala <br class="calibre12"/>
a slovy příliš neplýtvala, <br class="calibre12"/>
šla bez nároků na úspěch, <br class="calibre12"/>
míjejíc skromně tváře všech.<br class="calibre12"/>
A tichá, prostá byla celá, <br class="calibre12"/>
v své hrdé nenápadnosti <br class="calibre12"/>
i v gest svých samozřejmosti.<br class="calibre12"/>
Tak sálem jako příklad spěla <br class="calibre12"/>
du comme il faut… [Šiškove], žel: <br class="calibre12"/>
Já rusky říct to neuměl.</p>

<p class="mlpcislobasne">XV</p>

<p class="mlpversebezpred">I hrnuly se za ní dámy, <br class="calibre12"/>
stařenky s úsměvem šly k ní. <br class="calibre12"/>
Uctiví páni s poklonami <br class="calibre12"/>
pohledy její lovili.<br class="calibre12"/>
Tišeji dívky procházely <br class="calibre12"/>
před ní. A výš než všichni celý <br class="calibre12"/>
se rameny a nosem pjal <br class="calibre12"/>
s ní v sál vstoupivší generál. <br class="calibre12"/>
Zvlášť krásnou sotva kdo by zváti <br class="calibre12"/>
ji mohl; hledej však, jak chceš, <br class="calibre12"/>
nic z toho na ní nenajdeš, <br class="calibre12"/>
co jemný Londýn nazývati <br class="calibre12"/>
si zvykl slovem <span class="mlpznakkurziva11b">vulgární</span>.<br class="calibre12"/>
Můj bože, zas to cize zní…</p>

<p class="mlpcislobasne">XVI</p>

<p class="mlpversebezpred">Mám velmi rád to slovo, braši, <br class="calibre12"/>
neumím je však přeložit; <br class="calibre12"/>
je zatím nové v řeči naší, <br class="calibre12"/>
a mám-li trochu práv mu být, <br class="calibre12"/>
snad patřilo by k epigramu.<br class="calibre12"/>
Nuž, hleďme zas na naši dámu… <br class="calibre12"/>
Tak milá v půvabu tom svém, <br class="calibre12"/>
seděla klidně za stolem <br class="calibre12"/>
s tou naší Kleopatrou Něvy, <br class="calibre12"/>
nádhernou Ninou Voronskou:<br class="calibre12"/>
A naše oči sotva lžou, <br class="calibre12"/>
když půvabnější se jim jeví <br class="calibre12"/>
nad třpytnou krásu Nininu <br class="calibre12"/>
sousedka, byť i ve stínu.</p>

<p class="mlpcislobasne">XVII</p>

<p class="mlpversebezpred">„Je možno to?“ si Evžen myslí: <br class="calibre12"/>
„Že by to ona mohla být?…<br class="calibre12"/>
Jakže? Z té stepní díry syslí…“<br class="calibre12"/>
A neodbytně, ztrativ klid, <br class="calibre12"/>
co chvíli zvedá lorňon na tu, <br class="calibre12"/>
jež vnukla mu, byť v cizím šatu, <br class="calibre12"/>
vzpomínku zapomenutou.<br class="calibre12"/>
„Slyš, kníže, znáš se s dámou tou, <br class="calibre12"/>
v baretu rudém, s níž se baví <br class="calibre12"/>
španělský vyslanec?“ — Ach tak! — <br class="calibre12"/>
A kníže upřel naň svůj zrak. <br class="calibre12"/>
— Ovšem, vždyť cizinec jsi pravý. —<br class="calibre12"/>
„Kdo je to? Víš?“ — Jistěže vím. <br class="calibre12"/>
Má žena. Hned tě představím. —</p>

<p class="mlpcislobasne">XVIII</p>

<p class="mlpversebezpred">„Tys ženat?“ ptá se Evžen, bledý.<br class="calibre12"/>
„Už dávno?“ — Nu, už třetí rok. —<br class="calibre12"/>
„Kdo?“ — Lariných. — „Taťána tedy!“<br class="calibre12"/>
— Ty znáš ji? — „Vždyť k nim máme krok.“<br class="calibre12"/>
— Tím spíše. Pojď. — Má novou vzpruhu <br class="calibre12"/>
svou ženu představovat druhu, <br class="calibre12"/>
s nímž příbuzenstvo víže ho.<br class="calibre12"/>
A kněžna hledí na něho…<br class="calibre12"/>
Ať srdce jakkoli jí bilo <br class="calibre12"/>
a sebeprudší vzruch v ní byl <br class="calibre12"/>
a úžas, jenž ji překvapil, <br class="calibre12"/>
nic v tváři se jí nezměnilo: <br class="calibre12"/>
týž tón uchoval její hlas, <br class="calibre12"/>
týž klid a v očích tentýž jas.</p>

<p class="mlpcislobasne">XIX</p>

<p class="mlpversebezpred">Ne, nejenže se nezachvěla, <br class="calibre12"/>
že nerděla se, nezbledla… <br class="calibre12"/>
dál slova klidně z úst jí zněla, <br class="calibre12"/>
tak prostě, jak jen dovedla.<br class="calibre12"/>
Nechť jeho zrak se v jejím topí, <br class="calibre12"/>
z Taťány dávné ani stopy <br class="calibre12"/>
Oněgin nevyloví již.<br class="calibre12"/>
Chtěl mluvit s ní, však všecko spíš <br class="calibre12"/>
by svedl. Sama se ho ptala, <br class="calibre12"/>
kdy vrátil se, kde všude byl, <br class="calibre12"/>
zda jejich venkov navštívil?<br class="calibre12"/>
Pak muži mdle svou ruku dala, <br class="calibre12"/>
pár nožek na koberec stoup.<br class="calibre12"/>
A Evžen zůstal sám jak sloup.</p>

<p class="mlpcislobasne">XX</p>

<p class="mlpversebezpred">Že vskutku tatáž Táňa je to, <br class="calibre12"/>
jež vstříc mu šla tak nevinně <br class="calibre12"/>
v románu našem ono léto <br class="calibre12"/>
v té dálné, pusté krajině, <br class="calibre12"/>
ta, které kdysi bez milosti <br class="calibre12"/>
on dával lekce ze slušnosti, <br class="calibre12"/>
ta, v jejímž listě k němu vzkřik <br class="calibre12"/>
hlas srdce, zalkal vroucí vzlyk, <br class="calibre12"/>
šept horoucího odevzdání?<br class="calibre12"/>
Ta dívka — bylo, nebylo? —<br class="calibre12"/>
k níž srdce jeho cítilo <br class="calibre12"/>
jen shovívavé slitování, <br class="calibre12"/>
že mohla před ním teď, sám chlad, <br class="calibre12"/>
tak lhostejně, tak směle stát?</p>

<p class="mlpcislobasne">XXI</p>

<p class="mlpversebezpred">Hluk rautu když už sotva snesl, <br class="calibre12"/>
zamyšlen domů pospíchal.<br class="calibre12"/>
A spánek, do nějž pozdě klesl, <br class="calibre12"/>
snem chvíli kouzelným ho jal, <br class="calibre12"/>
i smutkem zas bolesti kleté.<br class="calibre12"/>
Když procitl, měl od knížete <br class="calibre12"/>
na večer dvorné pozvání.<br class="calibre12"/>
„Ovšem, že přijdu!“… Bože, k ní…! <br class="calibre12"/>
Své díky uctivé hned škrabe.<br class="calibre12"/>
Co šeptal sen, jenž po něm sáh?<br class="calibre12"/>
Co hnulo se to v hlubinách <br class="calibre12"/>
té duše netečné a chabé?<br class="calibre12"/>
Zlost? Marnivost? Či poznovu <br class="calibre12"/>
zas láska přišla ke slovu?</p>

<p class="mlpcislobasne">XXII</p>

<p class="mlpversebezpred">Čas loudavý zas čekat nechá <br class="calibre12"/>
ho na večer, jak v dávných dnech. <br class="calibre12"/>
Konečně deset! Vyjel, spěchá, <br class="calibre12"/>
už dojel, běží po schodech.<br class="calibre12"/>
Pln tísně, ke kněžně zrak zdvihl; <br class="calibre12"/>
Taťánu o samotě stihl <br class="calibre12"/>
a několik pak minut stál <br class="calibre12"/>
s ní sám. Však slova nedostal <br class="calibre12"/>
z úst neposlušných. Zaražený, <br class="calibre12"/>
v rozpacích sotva odpoví <br class="calibre12"/>
jí tu a tam. Sen hladový <br class="calibre12"/>
v něm hlodá. Evžen rozjitřený <br class="calibre12"/>
zrak nespouští z ní. S poklidným <br class="calibre12"/>
pohledem kněžna sedí s ním.</p>

<p class="mlpcislobasne">XXIII</p>

<p class="mlpversebezpred">Jak vítal Evžen generála, <br class="calibre12"/>
jenž skončil trapné tête à tête?<br class="calibre12"/>
Řeč obou nyní vzpomínala <br class="calibre12"/>
na bujné kousky dávných let.<br class="calibre12"/>
Smějí se. Hosté přicházejí.<br class="calibre12"/>
Hovory stále živěj znějí, <br class="calibre12"/>
sůl zloby chuti dává jim.<br class="calibre12"/>
Před paní domu lehký šprým, <br class="calibre12"/>
vtip bez předsudků tančí smělý, <br class="calibre12"/>
ale i slovo vážných pří <br class="calibre12"/>
bez všedních témat zajiskří, <br class="calibre12"/>
bez věčných pravd, jež zkostnatěly, <br class="calibre12"/>
a jeho šerm a živý svit <br class="calibre12"/>
nikoho nechce unudit.</p>

<p class="mlpcislobasne">XXIV</p>

<p class="mlpversebezpred">Byl výkvět Petrohradu tady, <br class="calibre12"/>
bylo tu panstvo, módy vzor, <br class="calibre12"/>
i lidé, jež lze vídat všady, <br class="calibre12"/>
hlupáci, nezbytný ten mor.<br class="calibre12"/>
Tak v čepcích dámy zralých roků, <br class="calibre12"/>
s růžemi, se zlobou v zlém oku, <br class="calibre12"/>
několik slečen upjatých, <br class="calibre12"/>
jimž v tváři nezjevil se smích; <br class="calibre12"/>
též vyslanec, jenž pěl tu ódy <br class="calibre12"/>
na státní záležitosti; <br class="calibre12"/>
a v šedinách, pln dvornosti, <br class="calibre12"/>
stařeček s vtipem vyšlým z módy, <br class="calibre12"/>
jenž bavil mnohý dávný ples, <br class="calibre12"/>
poněkud směšný byl však dnes.</p>

<p class="mlpcislobasne">XXV</p>

<p class="mlpversebezpred">Obcházel tu též ironický, <br class="calibre12"/>
na vše se hněvající pán: <br class="calibre12"/>
i na čaj, přeslazený vždycky, <br class="calibre12"/>
na všednost dam i na román, <br class="calibre12"/>
jenž neměl hlavy ani paty, <br class="calibre12"/>
na mužskou drzost, dívčí šaty, <br class="calibre12"/>
na válku, noviny, jež lžou, <br class="calibre12"/>
na sníh i na manželku svou.<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—<br class="calibre12"/>
—&#160;—&#160;—</p>

<p class="mlpcislobasne">XXVI</p>

<p class="mlpversebezpred">Neopomněl se dostaviti <br class="calibre12"/>
[Prolasov.] Podlostí byl znám.<br class="calibre12"/>
Ten terčem karikatury ti,<br class="calibre12"/>
St. P[riest,] byl v albech snad všech dam.<br class="calibre12"/>
Ve dveřích jiný vůdce bálů <br class="calibre12"/>
stál jako střižen ze žurnálu, <br class="calibre12"/>
jak cherubín byl nachový <br class="calibre12"/>
a mlčel jako dubový;<br class="calibre12"/>
byl cestovatel stěhovavý <br class="calibre12"/>
a hulvát, jenž spolk lineál —<br class="calibre12"/>
všem hostům na rtech úsměv hrál <br class="calibre12"/>
nad důstojností této hlavy <br class="calibre12"/>
a každý, ať to byl, kdo byl, <br class="calibre12"/>
ho mlčky shodně odsoudil.</p>

<p class="mlpcislobasne">XXVII</p>

<p class="mlpversebezpred">Oněgin můj však večer celý <br class="calibre12"/>
jen Taťánou byl zaujat; <br class="calibre12"/>
ne dívkou, jíž se ruce chvěly, <br class="calibre12"/>
když v bledou tvář se cit jí vkrad, <br class="calibre12"/>
tou ne již, nýbrž kněžnou chladnou, <br class="calibre12"/>
bohyní z těch, jež krutě vládnou <br class="calibre12"/>
tam, královská kde Něva sní.<br class="calibre12"/>
Ó lidé! Nejste podobní <br class="calibre12"/>
pramatce Evě v jejím snění?<br class="calibre12"/>
Co dáno vám, to nechcete; <br class="calibre12"/>
leč neustále tíhnete <br class="calibre12"/>
k zmiji a k tajemnému kmeni: <br class="calibre12"/>
jíst z plodu zakázaného…<br class="calibre12"/>
Ráj rájem není bez něho.</p>

<p class="mlpcislobasne">XXVIII</p>

<p class="mlpversebezpred">Taťána! Jak se proměnila!<br class="calibre12"/>
Jak bezpečně hrát uměla!<br class="calibre12"/>
A jak si hodnost osvojila <br class="calibre12"/>
tak rychle a tak docela!<br class="calibre12"/>
Kdo by byl hledal něžné dítě <br class="calibre12"/>
v té vládkyni, jež v pevné sítě <br class="calibre12"/>
konvencí všecky zapředla!<br class="calibre12"/>
Ta že kdys před ním pobledla?<br class="calibre12"/>
Jak dávno to, co v noci tmoucí, <br class="calibre12"/>
když spánek váhal přiletět, <br class="calibre12"/>
jí v mysli dívčí zmatek kvet, <br class="calibre12"/>
co zvedala své oči vroucí <br class="calibre12"/>
kams k luně, sníc, že jednou s ním <br class="calibre12"/>
přec půjde krokem společným.</p>

<p class="mlpcislobasne">XXIX</p>

<p class="mlpversebezpred">Vím, k lásce každý věk se sklání; <br class="calibre12"/>
panenským, mladým srdcím, těm <br class="calibre12"/>
však sílu dává milování <br class="calibre12"/>
jak polím déšť v dni májovém.<br class="calibre12"/>
Ve větru vášní mízou vlají <br class="calibre12"/>
a obnovují se a zrají — <br class="calibre12"/>
a mocný čas i prostřed slot <br class="calibre12"/>
dá pyšný květ a sladký plod.<br class="calibre12"/>
Však v pozdní věk s dny neplodnými <br class="calibre12"/>
na obratníku našich let <br class="calibre12"/>
je trapný vášní mrtvý sled: <br class="calibre12"/>
tak jeseň s vichry prochladlými <br class="calibre12"/>
v ponurý močál mění kraj <br class="calibre12"/>
a krutě obnažuje háj.</p>

<p class="mlpcislobasne">XXX</p>

<p class="mlpversebezpred">Ne, není pochyb, žel! Jak dítě <br class="calibre12"/>
se zamiloval Evžen zas; <br class="calibre12"/>
milostných citů chvějné nitě <br class="calibre12"/>
mu předou noc i denní čas.<br class="calibre12"/>
Hlas rozumu mu marně radí, <br class="calibre12"/>
k Táninu domu denně pádí <br class="calibre12"/>
v své ekvipáži Oněgin <br class="calibre12"/>
a běhá za ní jako stín, <br class="calibre12"/>
je šťasten, když jí na ramena <br class="calibre12"/>
smí kožešinu položit <br class="calibre12"/>
a plukem livrejí s ní jít, <br class="calibre12"/>
když ruka jeho neviděná <br class="calibre12"/>
se její dotkne tajemně, <br class="calibre12"/>
an šátek zved jí ze země.</p>

<p class="mlpcislobasne">XXXI</p>

<p class="mlpversebezpred">Než ona, jak když zřít ho nechce, <br class="calibre12"/>
když utrápen se před ní mih, <br class="calibre12"/>
v svém bytě vítá se s ním lehce, <br class="calibre12"/>
pár slov mu řekne u cizích, <br class="calibre12"/>
někdy mu kývne, jindy zase <br class="calibre12"/>
nevšimne si ho, vyhýbá se: <br class="calibre12"/>
bez kapky koketérie, <br class="calibre12"/>
jak velí svět, jenž hostí je.<br class="calibre12"/>
Oněgin bledne. Nevidí to, <br class="calibre12"/>
či chladná je. Oněgin schne, <br class="calibre12"/>
div nedostane souchotě, <br class="calibre12"/>
a každému již je ho líto.<br class="calibre12"/>
Soud všech, i lékařů, pak zní,<br class="calibre12"/>
že měl by jeti do lázní.</p>

<p class="mlpcislobasne">XXXII</p>

<p class="mlpversebezpred">On nejede však; v lůno země <br class="calibre12"/>
se raděj chystá k předkům svým. <br class="calibre12"/>
Taťána nic, jen mlčí němě <br class="calibre12"/>
(jak bývá s jejím pohlavím).<br class="calibre12"/>
On doufá dále, tvrdohlavý, <br class="calibre12"/>
dál vzdušné paláce si staví, <br class="calibre12"/>
a osmělen svou chorobou, <br class="calibre12"/>
sed, začal psáti rukou mdlou <br class="calibre12"/>
vášnivé poslání své kněžně, <br class="calibre12"/>
ač listům — kdo by mu to bral — <br class="calibre12"/>
sotva kdy smysl přikládal.<br class="calibre12"/>
Jeť láska pánem svého vězně <br class="calibre12"/>
a neutají srdce žal.<br class="calibre12"/>
Zde máte list, jejž Evžen psal:</p>

<p class="mlptextuprostredi12pred">ONĚGINŮV DOPIS TAŤÁNĚ</p>

<p class="mlpversebezpred">„Já tuším vše: vás urazí <br class="calibre12"/>
mé tajemství, jež se vám vzdává.<br class="calibre12"/>
A vaše hořkost pohrdavá <br class="calibre12"/>
se v hrdém zraku odrazí.<br class="calibre12"/>
Co chci? Proč spěchám odhaliti <br class="calibre12"/>
vám duši svou tím dopisem?<br class="calibre12"/>
A jaký podnět, může býti, <br class="calibre12"/>
pro zlobný posměch dávám v něm! <br class="calibre12"/>
Když tenkrát maně jsme se střetli, <br class="calibre12"/>
já, zahlédnuv váš úsměv světlý, <br class="calibre12"/>
té něze bál se věřiti, <br class="calibre12"/>
a známé city popíraje, <br class="calibre12"/>
i když má volnost ponurá je, <br class="calibre12"/>
přec nechtěl jsem ji ztratiti.<br class="calibre12"/>
A co nás rozloučilo dále…<br class="calibre12"/>
Nebohý Lenskij v oběť pad…<br class="calibre12"/>
Všeho, co miloval jsem stále, <br class="calibre12"/>
já musel jsem se tehdá vzdát; <br class="calibre12"/>
všem odcizen a cizí všemu, <br class="calibre12"/>
já viděl v klidu, volnosti <br class="calibre12"/>
náhražku štěstí, radosti!<br class="calibre12"/>
Jak zmýlil jsem se ke zlu svému!</p>

<p class="mlpversebezpred">Ne, každou chvíli vidět vás, <br class="calibre12"/>
být vaším stínem, který vnímá <br class="calibre12"/>
rty v úsměvu, váš něžný hlas <br class="calibre12"/>
očima zamilovanýma, <br class="calibre12"/>
jen vnímati, jen duší pít <br class="calibre12"/>
váš zjev, v němž božstvo tuším kvésti, <br class="calibre12"/>
vám před očima v mukách mřít <br class="calibre12"/>
a mizet, zhasínat… toť štěstí!</p>

<p class="mlpversebezpred">Jen přelud je to; nazdařbůh <br class="calibre12"/>
se vleku pro vás, nevím kudy.<br class="calibre12"/>
Mně drahý den, i chvíle tuch.<br class="calibre12"/>
Ale jen v marném běhu nudy <br class="calibre12"/>
uniká čas mně souzený.<br class="calibre12"/>
I tak je těžký, zkalený.<br class="calibre12"/>
Já vím: mé dni jsou vyměřeny; <br class="calibre12"/>
abych jim dodal trochu ceny, <br class="calibre12"/>
už ráno chci být ujištěn, <br class="calibre12"/>
že jistě uzřím vás ten den…</p>

<p class="mlpversebezpred">Jak nemít strach, v mé prosbě tiché <br class="calibre12"/>
že vaše přísnost uvidí <br class="calibre12"/>
jen rozmar zchytralosti liché — <br class="calibre12"/>
a s odporem ji odklidí.<br class="calibre12"/>
Kdybyste znala, jaká trýzeň <br class="calibre12"/>
je v krutém ohni lásky mé, <br class="calibre12"/>
i v rozumu, jímž horkou žízeň <br class="calibre12"/>
své krve věčně krotíme; <br class="calibre12"/>
chtít kolena vám objímati <br class="calibre12"/>
a v prachu, zalit slzami, <br class="calibre12"/>
svou zpověď, lítost svou vám lkáti, <br class="calibre12"/>
vše, vše, co klidu nedá mi.<br class="calibre12"/>
A při tom všem se chladným zdáti, <br class="calibre12"/>
nezradit okem, slovem cit; <br class="calibre12"/>
předstírat v rozhovoru klid <br class="calibre12"/>
a s úsměvem vám naslouchati…!</p>

<p class="mlpversebezpred">Jsem u konce však: nebudu <br class="calibre12"/>
se sobě vzpírat v marném zdání; <br class="calibre12"/>
vím, nemohu již: jste má paní. <br class="calibre12"/>
Vzdávám se svému osudu.“ —</p>

<p class="mlpcislobasne">XXXIII</p>

<p class="mlpversebezpred">A čeká marně. Druhý, třetí <br class="calibre12"/>
list napsal, žádná odpověď.<br class="calibre12"/>
Až jednou… Div jí do objetí <br class="calibre12"/>
nepadl u známých. Co teď? <br class="calibre12"/>
Nevidí zraku Evženova.<br class="calibre12"/>
Je cizí, přísná. Nemá slova.<br class="calibre12"/>
A zima, zima vane z ní <br class="calibre12"/>
jak o Kristovo zrození!<br class="calibre12"/>
Oněgin zrakem přibil by ji.<br class="calibre12"/>
Můj Bože! Tvrdě sevřené <br class="calibre12"/>
rty jak by byly z kamene!<br class="calibre12"/>
Kde soucit, rozpaky se kryjí? <br class="calibre12"/>
Kde stopa slz? Ne, není tu!<br class="calibre12"/>
Svit hněvu spíš než soucitu…</p>

<p class="mlpcislobasne">XXXIV</p>

<p class="mlpversebezpred">Ba, možná také tajné bázně, <br class="calibre12"/>
by neuhodl muž či sál <br class="calibre12"/>
nejmenších známek její strázně… <br class="calibre12"/>
Vše, co tak dobře Evžen znal.<br class="calibre12"/>
Je po naději! Odjel v spěchu, <br class="calibre12"/>
sám sobě klna pro útěchu <br class="calibre12"/>
a cele zabrán ve svůj žel, <br class="calibre12"/>
poznova na svět zanevřel.<br class="calibre12"/>
A v mlčenlivém kabinetu <br class="calibre12"/>
si na svou chandru vzpomenul, <br class="calibre12"/>
jež honila ho, kam se hnul <br class="calibre12"/>
před lety po veselém světě, <br class="calibre12"/>
až za límec ho popadla <br class="calibre12"/>
a v temný kout s ním zapadla.</p>

<p class="mlpcislobasne">XXXV</p>

<p class="mlpversebezpred">Pak zabořil se do knih znovu.<br class="calibre12"/>
Čte Rousseaua, madame de Staël, <br class="calibre12"/>
leckterou knihu Herderovu, <br class="calibre12"/>
s Manzonim Chamforta si vzal, <br class="calibre12"/>
i Gibbona i Fontenella, <br class="calibre12"/>
i slovník skeptického Bayla, <br class="calibre12"/>
dokonce Rusy řadou bral <br class="calibre12"/>
a sotva koho vynechal: <br class="calibre12"/>
i almanachy se žurnály, <br class="calibre12"/>
které nás vychovávají <br class="calibre12"/>
a v nichž mi nyní spílají, <br class="calibre12"/>
ač dříve jsem v nich madrigaly <br class="calibre12"/>
na sebe často čítával — <br class="calibre12"/>
<span class="mlpznakkurziva11b">E sempre bene</span>, jen tak dál.</p>

<p class="mlpcislobasne">XXXVI</p>

<p class="mlpversebezpred">Co z toho však? Jen oči četly, <br class="calibre12"/>
však myšlenky se toulaly.<br class="calibre12"/>
Sny, touhy, trýzně se v nich pletly, <br class="calibre12"/>
do hloubi duše padaly.<br class="calibre12"/>
A mezi tiskařskými řádky <br class="calibre12"/>
očima ducha jiný, sladký <br class="calibre12"/>
text pročítá. Jak do moře <br class="calibre12"/>
se pohroužil v něj v pokoře.<br class="calibre12"/>
Byly to legendární zkazky <br class="calibre12"/>
z tmy dávných let se nořící, <br class="calibre12"/>
sny nespoutaně bloudící, <br class="calibre12"/>
předtuchy, věštby, temné masky, <br class="calibre12"/>
pohádky duše zakleté <br class="calibre12"/>
či prosté listy děvčete.</p>

<p class="mlpcislobasne">XXXVII</p>

<p class="mlpversebezpred">Tak propadal se do dřímoty <br class="calibre12"/>
a s ním snů, myšlenek těch sněm. <br class="calibre12"/>
Jak pestře rozsypané noty <br class="calibre12"/>
kolotá fantazie v něm.<br class="calibre12"/>
Tu vidí: na tající pláni <br class="calibre12"/>
jak na posteli jinoch sklání <br class="calibre12"/>
svou hlavu, krví zalitý, <br class="calibre12"/>
a slyší: Kdo to? Ubitý!<br class="calibre12"/>
Tu vidí nepřátele dávné, <br class="calibre12"/>
klepaře nízké, zbabělé, <br class="calibre12"/>
roj žen se zradou na čele <br class="calibre12"/>
a přítelíčky praohavné: <br class="calibre12"/>
pak selský dům — a za oknem <br class="calibre12"/>
tam <span class="mlpznakkurziva11b">ona</span>, stále ona v něm…</p>

<p class="mlpcislobasne">XXXVIII</p>

<p class="mlpversebezpred">A trýzeň snů je tak s ním spjatá, <br class="calibre12"/>
že málem zhasl rozum v něm, <br class="calibre12"/>
či — do louže by padl z bláta — <br class="calibre12"/>
tak tak se nestal básníkem.<br class="calibre12"/>
A vskutku: silou magnetismu <br class="calibre12"/>
se ruských veršů mechanismu <br class="calibre12"/>
v ten čas můj pomatený hoch <br class="calibre12"/>
dojista přiučiti moh.<br class="calibre12"/>
Moh tehdá platit za poetu, <br class="calibre12"/>
když v samotářském žalu svém, <br class="calibre12"/>
sedaje v teple před krbem, <br class="calibre12"/>
si pobroukával <span class="mlpznakkurziva11b">Benedettu</span> <br class="calibre12"/>
či <i class="calibre15">Idol</i>, přičemž málem byl <br class="calibre12"/>
by trepky sobě připálil.</p>

<p class="mlpcislobasne">XXXIX</p>

<p class="mlpversebezpred">Už táhlo teplé jaro; osud <br class="calibre12"/>
dní zimních zpečetila zem; <br class="calibre12"/>
neumřel Evžen, není dosud <br class="calibre12"/>
básníkem ani šílencem.<br class="calibre12"/>
Vesna ho křísí. Zrána jednou <br class="calibre12"/>
v den, kdy se stóry v bytě zvednou, <br class="calibre12"/>
kde jako sysel zimoval, <br class="calibre12"/>
měl dvojí okna, krb ho hřál,<br class="calibre12"/>
Oněgin schází na ulici, <br class="calibre12"/>
kol Něvy pádí na saních.<br class="calibre12"/>
Na volných krách už taje sníh <br class="calibre12"/>
a hraje slunce; pod sanicí <br class="calibre12"/>
sníh s blátem mokvá, špinavý.<br class="calibre12"/>
Kam míří svůj let střemhlavý</p>

<p class="mlpcislobasne">XL</p>

<p class="mlpversebezpred">dnes Evžen? Vždyť už uhodli jste, <br class="calibre12"/>
kam jinam táh by se jak stín?<br class="calibre12"/>
K své Taťáně přec dozajisté <br class="calibre12"/>
se ubírá můj podivín.<br class="calibre12"/>
Je bledý, vskutku na umření.<br class="calibre12"/>
V předsíni živé duše není.<br class="calibre12"/>
Jde do sálu, dál, zas je sám.<br class="calibre12"/>
Zas do dveří. A tam, ó tam <br class="calibre12"/>
vzkypěla prudce jeho touha.<br class="calibre12"/>
Kněžna tu sedí před ním v snách, <br class="calibre12"/>
pobledlá, sama, v nedbalkách, <br class="calibre12"/>
v jakémsi dopisu čte zdlouha <br class="calibre12"/>
a s tváří, jež se sklánějí, <br class="calibre12"/>
déšť tichých slzí kane jí.</p>

<p class="mlpcislobasne">XLI</p>

<p class="mlpversebezpred">Ó, kdo by její trýzně na ní <br class="calibre12"/>
hned nepostřeh, když před ní stál? <br class="calibre12"/>
Kdo dávné Táni, bědné Táni <br class="calibre12"/>
by v kněžně nyní nepoznal?<br class="calibre12"/>
V šíleném smutku, jenž ho zvládl, <br class="calibre12"/>
Oněgin k jejím nohám padl. <br class="calibre12"/>
Zůstala němá v úžase <br class="calibre12"/>
a na Evžena dívá se; <br class="calibre12"/>
hněv nezbarvuje její rysy. <br class="calibre12"/>
Nemocný, popelavý vzhled, <br class="calibre12"/>
pokorný zrak, vše chápe hned. <br class="calibre12"/>
Děvčátko prosté jako kdysi <br class="calibre12"/>
se srdcem, se sny dávných dní <br class="calibre12"/>
se opět probudilo v ní.</p>

<p class="mlpcislobasne">XLII</p>

<p class="mlpversebezpred">Nespouští tklivých očí z něho, <br class="calibre12"/>
nevstává, by ho zvednula, <br class="calibre12"/>
nebere od žhavých úst jeho <br class="calibre12"/>
svou ruku, která usnula.<br class="calibre12"/>
Co její duší letí nyní?<br class="calibre12"/>
Mlčení kráčí zvolna síní, <br class="calibre12"/>
až zašeptá mu nakonec:<br class="calibre12"/>
„Už dosti, dosti; vstaňte přec. <br class="calibre12"/>
Vše upřímně vám musím říci. <br class="calibre12"/>
Pamatujete na ten čas, <br class="calibre12"/>
kdy v sadu, na aleji nás <br class="calibre12"/>
sved osud, a vy s chladnou lící <br class="calibre12"/>
jste rozmetal mé naděje?<br class="calibre12"/>
A dnes, dnes řada na mně je.</p>

<p class="mlpcislobasne">XLIII</p>

<p class="mlpversebezpred">Byla jsem mladší, Oněgine, <br class="calibre12"/>
tenkrát — a lepší snad než teď. <br class="calibre12"/>
Měla vás ráda. Jak vše plyne… <br class="calibre12"/>
A jakou dalo odpověď <br class="calibre12"/>
mi vaše srdce? Příkrá slova. <br class="calibre12"/>
Bylo to tak? Vám nijak nová <br class="calibre12"/>
nebyla dívčí láska přec?<br class="calibre12"/>
A teď — můj Bože — hrozná věc, <br class="calibre12"/>
vzpomenout vaší upjatosti <br class="calibre12"/>
a vašich slov… Já vůbec vás <br class="calibre12"/>
neviním: v onen strašný čas <br class="calibre12"/>
jste ke mně byl pln šlechetnosti <br class="calibre12"/>
a vůči mně měl pravdu sám. <br class="calibre12"/>
Jsem z celé duše vděčna vám…</p>

<p class="mlpcislobasne">XLIV</p>

<p class="mlpversebezpred">Nu viďte! Tehdá v samotě té <br class="calibre12"/>
já pouhým nic vám byla jsem. <br class="calibre12"/>
Proč tedy pronásledujete <br class="calibre12"/>
mě nyní, proč jste přišel sem? <br class="calibre12"/>
Proč nyní máte zájmu dosti? <br class="calibre12"/>
Proto, že s lepší společností <br class="calibre12"/>
se musím stýkat v kruhu svém? <br class="calibre12"/>
Že bohatá jsem, známá všem? <br class="calibre12"/>
Že muže v boji zmrzačili?<br class="calibre12"/>
Že dvoru v mnohém vděčíme? <br class="calibre12"/>
A proto, že by hanby mé <br class="calibre12"/>
teď všichni kolem svědky byli? <br class="calibre12"/>
A pýchou Dona Juana <br class="calibre12"/>
by byla vám má pohana?</p>

<p class="mlpcislobasne">XLV</p>

<p class="mlpversebezpred">Já pláču… Jestliže své Táni <br class="calibre12"/>
si vzpomínáte dosavad, <br class="calibre12"/>
pak vězte: vaše drsné lání, <br class="calibre12"/>
řeč upjatou a kárný chlad <br class="calibre12"/>
bych snesla, kdyby po mém bylo, <br class="calibre12"/>
líp nežli urážlivé dílo <br class="calibre12"/>
slz vášnivých a listů těch.<br class="calibre12"/>
Tenkrát můj dívčí stesk a vzdech <br class="calibre12"/>
vám vnukl aspoň slitování <br class="calibre12"/>
a úctu k nezralosti mé…<br class="calibre12"/>
Leč teď… proč u mých nohou jste? <br class="calibre12"/>
Není v tom síly za mák ani, <br class="calibre12"/>
takový rozum mít a cit <br class="calibre12"/>
a rabem mělké vášně být!</p>

<p class="mlpcislobasne">XLVI</p>

<p class="mlpversebezpred">Vždyť všechna ceremonie ta, <br class="calibre12"/>
ta prázdná cetka života, <br class="calibre12"/>
můj úspěch v módním víru světa, <br class="calibre12"/>
jímž dům náš denně kolotá — <br class="calibre12"/>
co dala mi ta maškaráda, <br class="calibre12"/>
co počít s ní? Vyměním ráda <br class="calibre12"/>
ten všechen lesk a šum a dým <br class="calibre12"/>
za skřínku knih, sad, o němž sním, <br class="calibre12"/>
za domov divoký a nuzný, <br class="calibre12"/>
za místa, drahá do krve, <br class="calibre12"/>
kde zhlédla jsem vás poprvé, <br class="calibre12"/>
i za tichý náš hřbitov luzný, <br class="calibre12"/>
kde nyní kříž a větve pnou <br class="calibre12"/>
se nad mou chůvou ubohou.</p>

<p class="mlpcislobasne">XLVII</p>

<p class="mlpversebezpred">A štěstí bylo přec tak snadné <br class="calibre12"/>
a blízké tak…! Můj osud však <br class="calibre12"/>
je rozhodnut. Když srdce vadne, <br class="calibre12"/>
je lhostejno, zda tak či tak.<br class="calibre12"/>
Mě se slzami zaklínala <br class="calibre12"/>
má matka a já jsem se vdala; <br class="calibre12"/>
nebylo žádné úlevy <br class="calibre12"/>
pro smutné srdce. Ale vy <br class="calibre12"/>
teď musíte mě zanechati.<br class="calibre12"/>
Já vím: ve vašem srdci jest <br class="calibre12"/>
vložena hrdost, přímá čest.<br class="calibre12"/>
Já miluji vás (k čemu lháti?), <br class="calibre12"/>
však jiný je už mužem mým, <br class="calibre12"/>
a já ho nikdy nezradím.“</p>

<p class="mlpcislobasne">XLVIII</p>

<p class="mlpversebezpred">Odešla. Evžen hledí za ní, <br class="calibre12"/>
jakoby bleskem zasažen.<br class="calibre12"/>
Do jaké bouře citů vhání <br class="calibre12"/>
ho raněného srdce sten! <br class="calibre12"/>
Najednou rozlétly se dveře <br class="calibre12"/>
a s břinkotem se k němu béře <br class="calibre12"/>
muž Tánin. My však, přátelé, <br class="calibre12"/>
v té chvíli pro něho tak zlé <br class="calibre12"/>
hrdinu mého opustíme <br class="calibre12"/>
nadlouho, navždy; nemalý <br class="calibre12"/>
my čas jsme se s ním toulali.<br class="calibre12"/>
Teď k břehu rádi zabočíme.<br class="calibre12"/>
Tož sláva! Bylo na čase <br class="calibre12"/>
už skončiti! Vám nezdá se?</p>

<p class="mlpcislobasne">XLIX</p>

<p class="mlpversebezpred">Suď to či ono o knize mé, <br class="calibre12"/>
můj čtenáři, buď kdokoli, <br class="calibre12"/>
teď přátelsky se rozejdeme.<br class="calibre12"/>
Buď zdráv. Ať chtěls už cokoli <br class="calibre12"/>
v mé lehkovážné knize čísti: <br class="calibre12"/>
van vzpomínek, v němž bouře svistí, <br class="calibre12"/>
kus oddechu dnům trýznivým, <br class="calibre12"/>
kus pravdy v kresbě, břitký rým, <br class="calibre12"/>
či gramatické chyby také, <br class="calibre12"/>
dej Bůh, bys klásek jediný <br class="calibre12"/>
pro srdce, snivé vteřiny, <br class="calibre12"/>
pro polemiky všelijaké <br class="calibre12"/>
a pro zábavu našel tam.<br class="calibre12"/>
A prozatím ti sbohem dám!</p>

<p class="mlpcislobasne">L</p>

<p class="mlpversebezpred">I tobě, věrný ideále, <br class="calibre12"/>
i tobě, divný druhu z cest, <br class="calibre12"/>
i práci živé, třeba malé.<br class="calibre12"/>
Vše, čeho básník lačen jest, <br class="calibre12"/>
v mou duši stále vámi slétá: <br class="calibre12"/>
zapomenutí v bouři světa, <br class="calibre12"/>
řeč přátel, jež tak sladce zní.<br class="calibre12"/>
To tam je tolik, tolik dní <br class="calibre12"/>
z těch dob, kdy neklidně a krásně <br class="calibre12"/>
o mladé Taťáně jsem snil <br class="calibre12"/>
a Oněgina objevil — <br class="calibre12"/>
a dálka svobodné mé básně <br class="calibre12"/>
kdy kmitala se v magickém <br class="calibre12"/>
krystalu ještě v srdci mém.</p>

<p class="mlpcislobasne">LI</p>

<p class="mlpversebezpred">Však ti, kteří mě milovali, <br class="calibre12"/>
jimž první sloky četl jsem… <br class="calibre12"/>
těch není již a druzí v dáli, <br class="calibre12"/>
jak se Sa’dím dí perská zem; <br class="calibre12"/>
bez nich jsem dopsal Oněgina. <br class="calibre12"/>
A ta, kterou mi připomíná <br class="calibre12"/>
Taťány drahé ideál…<br class="calibre12"/>
Jak mnoho, mnoho osud vzal! <br class="calibre12"/>
Blažen, kdo kvas života záhy <br class="calibre12"/>
opustil, do dna nedopiv <br class="calibre12"/>
svůj plný pohár vína dřív, <br class="calibre12"/>
nedočet román jeho blahý <br class="calibre12"/>
a rázem rozloučil se s ním <br class="calibre12"/>
jak autor s Oněginem svým.</p>

</div>
</body>
</html>